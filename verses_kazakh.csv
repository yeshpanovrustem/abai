Year,KK_Title,KK_Text
1855,Кім екен деп келіп ем түйе қуған,"Кім екен деп келіп ем түйе қуған,\nҚатын ғой күлдәрімен белін буған.\nТөркінінің бергені жауыр айғыр,\nБауырыңды ұрайын бірге туған."
1859,"Фзули, Шәмси, Сәйхали","Фзули, Шәмси, Сәйхали,\nНауаи, Сағди, Фирдауси,\nХожа Хафиз — бу һәммәси\nМәдәтбер, я, шағири, фәриад!"
1858,Шығыс ақындарынша,"Йүзі — раушан, көзі — гәуһар, \nЛәғилдек бет үчі әхмәр,\nТамағи қардан һәм беһтәр,\nҚашың қудрәт, қоли шикә.\nӨзүң гузәлләрә раһбар,\nСәңә ашиқ болып кәмтәр,\nСүләймен, Жәмшит, Искәндәр,\nАла алмас барша мулкигә.\n\nМәбада олса ол бір кәз,\nТамаша қылса йүзмә-йүз,\nКетіп қуат, йұмылып көз,\nБойың сал-сал бола нигә?"
1864,Әлифби,"Әлиф-дек ай йүзіңә ғибрәтеттім,\nБи — бәлаидәртіңәнисбәтеттім.\nТи — тілімнән шығарып түрлі әбиат,\nСи — сәнәимәдхіңәхурмәтеттім.\nЖим — жамалыңқандай ақ рузимаған,\nХә — хәлилликтапмадым, жаным, сәнан.\nХи — халайық, мен емес, бәрі интизар,\nДәл — дариға ғишықоты бермес аман.\nЗәл — зәлилліккөрген соң, сайрай бер, тіл, \nРе — риза қылмағыңды, яр, өзің біл.\nЗе — заһардайкүйдірді ғишқың қатты,\nСын — сәләмат қалмағым болды мүшкіл.\nШын — шәкәр ләбесіме түскен сайын,\nСат — сабырым қалмады, мен не әйләйін.\nЗат — заиғөмірім өтті менің бекер,\nТа — талаптан әйтеуір құр қалмайын.\nЗа — залым көп қылыш боп жанға оқталды, \n‘Айн — ақылымды басымнан тартып алды. \nҒайын — ғариблікбасыма түскеннен соң,\nФи — файдаңтие ме деп жаза салды.\nҚаф — қабыл болар ма екен жазған хатым, \nКәф — кәмілақылың, асыл затым.\nЛәм — ләбіңненем қылсаң мен дәртліге,\nМим — меһріңнен қалмас ед бар апатым.\nНун — нала ғып қайғыңмен күйдірдің көп, \nУау — уәйланағишқыңуайым жеп, \nҺи — һеш файдаң тимесе өлді ойлаңыз, \nЛәм-әлиф — лә иләһа иллалладеп.\nЯ — ярым, қалай болар жауап сөзің,\nМәд– қасың, тәшдид — кірпік, сукун — көзің. \nҮтірмен асты-үстілі жазуда бар,\nБолуға асты-үстілі көнсең өзің."
1870,Шәріпке,"Түңлікбайдың қатыны, атың Шәріп,\nБайға жарып көрмеген сен бір кәріп.\nСен — шыққан жол үстінде жалғыз түп ши, \nКөрінген ит кетеді бір-бір сарып."
1876,Абыралыға,"Мен жасымнан көп көрдім\nМұсылманды, кәпірді.\nАбыралыдай көрмедім\nНамаз білмес пақырды.\n\nҚираәтін оқытып\nКөріп едім, шатылды.\nНиет қыла білмейді,\nНе қылады нәпілді.\n\nНамазшамның артынан\nҚұржаң-құржаң етеді.\nЖер ұшық берген кісідей,\nТоңқаңдай ма, не етеді.\n\nНәпіл түгіл намазы —\nБәрі желге кетеді.\n«Еннатайына кәлкәусар»,\nПашол дереу, күнәкар\nАяғын ойлап айтқаны:\n«Әні-шаны күлаптар».\n\nОсы оқумен намаздың\nҚай жерінде сауап бар?\nТегін ойлап байқасаң,\nМұнда ми жоқ, құлақ бар."
1880,Жақсылыққа,"Аяғыңды аңдап бас, ей, Жақсылық!\nӨз басыңда жының бар бір бақсылық. \nБорышқорлық — адамға қиын нәрсе, \nӘрқайда өсіткізеді мал тапшылық."
1880,"Сап, сап, көңілім, сап, көңілім!","Сап, сап, көңілім, сап, көңілім!\nСаяламай, сай таппай,\nНе күн туды басыңа,\nКүні-түні жай таппай?\nСен жайыңа жүргеннен,\nҚыз өле ме бай таппай?\nТүн кезгенің мақұл ма, \nЖан-жағыңа жалтақтай?\nӨлермін деп жүрмісің,\nМұнан басқа жан таппай?\n\nСап, сап, көңілім, сап, көңілім! \nСабыр түбі — сары алтын.\nСабыр қылсаң, жайыңды \nБілер ме екен бекзатым?\nКөңіл аулап, сөз айтар \nАрадағы тілхатым,\nАғын судай екпіндеп,\nЛайы жоқ суатым,\nАуру да емес, сау да емес, \nҚұрыды әл-қуатым.\n\nСап, сап, көңілім, сап, көңілім! \nСанақылма бекерге.\nСан қылғанмен пайда жоқ,\nДүние даяр өтерге,\nАжал даяр жетерге.\nҚош, қыз алсын қойнына,\nБейнет көрмей, дәулет жоқ.\nӘлі барып кетерге,\nОныменен бойыңа \nИман, дәулет бітер ме?\nАдалды сатсаң арамға,\nҚұдай қабыл етер ме?\nҚыз сүйеді мені деп,\nОған көңіл көтерме!\nСап, сап, көңілім, сап, көңілім! \nСарқа берме санасын.\nБәрін өзің білсең де,\nӘлі-ақ өзің танасың.\nӨртенесің, жанасың.\nӨз-өзіңнен бейнетке \nӨз басыңды саласың.\nҚай мезгілде тойғыздың \nАюдайын ағасын,\nҚатыны мен қалашын?\nҚарсақ жортпас қара адыр, \nҚарамай неге шабасың?\nСонда тәуір бола ма,\nҰстап ап біреу сабасын? \nКиіміңді тонасын,\nЕлге де күлкі боласың.\nСап, сап, көңілім, сап, көңілім! \nСағынышқа сарғайма!\nЖай жүрсең де қыз қумай, \nСені біреу қарғай ма?\nҚыз іздесең, қалың бер,\nМұным ақыл болмай ма?\nКөріп алсаң көріктіні,\nТандап алсаң тектіні,\nСонда көңіл толмай ма?"
1882,Қансонарда бүркітші шығады аңға,"Қансонарда бүркітші шығады аңға,\nТастан түлкі табылар аңдығанға.\nЖақсы ат пен тату жолдас бір ғанибет,\nЫңғайлы ықшам киім аңшы адамға.\nСалаң етіп жолықса қайтқан ізі,\nСағадан сымпың қағып із шалғанда.\nБүркітші тау басында, қағушы ойда,\nІздің бетін түзетіп аңдағанда.\nТомағасын тартқан соң бір қырымнан,\nҚыран құс көзі көріп самғағанда.\nТөмен ұшсам түлкі өрлеп құтылар деп,\nҚандыкөзқайқаң қағып шықса аспанға,\nКөре тұра қалады қашқан түлкі\nҚұтылмасын білген соң құр қашқанға.\nАузын ашып, қоқақтап, тісін қайрап,\nО да талас қылады шыбын жанға.\nҚызық көрер, көңілді болса аңшылар,\nШабар жері қарамай жығылғанға,\nҚырық пышақпен қыржыңдап тұрған түлкі,\nО дағы осал жау емес қыран паңға.\nСегіз найза қолында, көз аудармай,\nБатыр да аял қылмайды ертең таңға.\nҚанат, құйрық суылдап, ысқырады,\nКөктен қыран сорғалап құйылғанда.\nЖарқ-жұрқ етіп екеуі айқасады,\nЖеке батыр шыққандай қан майданға.\nБіреуі — көк, біреуі — жер тағысы,\nАдам үшін батысып қызыл қанға.\nҚар — аппақ, бүркіт — қара, түлкі — қызыл,\nҰқсайды хасасұлу шомылғанға.\nҚара шашын көтеріп екі шынтақ,\nО да бүлк-бүлк етпей ме сипанғанда?!\nАппақ ет, қып-қызыл бет, жап-жалаңаш, \nҚара шаш қызыл жүзді жасырғанда.\nКүйеуі ер, қалыңдығы сұлу болып,\nЖәне ұқсар тар төсекте жолғасқанға. \nАрт жағынан жаурыны бүлкілдейді,\nҚыран бүктеп астына дәл басқанда. \nҚұсы да иесіне қоразданар,\nАлпыс екі айлалы түлкі алғанда. \n«Үйірімен үш тоғыз» деп жымыңдап, \nЖасы үлкендер жанына байланғанда.\nСілке киіп тымақты, насыбайды \nБір атасың көңілің жайланғанда.\nТаудан жиде тергендей ала берсе,\nБір жасайсың құмарың әр қанғанда. \nКөкіректе жамандық еш ниет жоқ,\nАң болады кеңесің құс салғанда.\nЕшкімге зияны жоқ, өзім көрген \nБір қызық ісім екен сұм жалғанда. \nКөкірегі сезімді, көңілі ойлыға \nБәрі де анық тұрмай ма ойланғанда.\n\nҰқпассың үстірт қарап бұлғақтасаң, \nСуретін көре алмассың, көп бақпасаң. \nКөлеңкесі түседі көкейіңе,\nӘр сөзін бір ойланып салмақтасаң.\nМұны оқыса, жігіттер, аңшы оқысын, \nБіле алмассың, құс салып дәм татпасаң."
1884,Қақтаған ақ күмістей кең маңдайлы,"Қақтаған ақ күмістей кең маңдайлы,\nАласыз қара көзі нұр жайнайды. \nЖіңішке қара қасы сызып қойған,\nБір жаңа ұқсатамын туған айды. \nМаңдайдан тура түскен қырлы мұрын, \nАқша жүз, алқызыл бет тіл байлайды. \nАузын ашса, көрінер кірсіз тісі,\nСықылды қолмен тізген, іш қайнайды. \nСөйлесе, сөзі әдепті әм мағыналы,\nКүлкісі бейне бұлбұл құс сайрайды. \nЖұп-жұмыр, ақ торғындай мойыны бар, \nҮлбіреген тамағын күн шалмайды. \nТақтайдай жауырыны бар, иығы тік,\nЕкі алма кеудесінде қисаймайды.\nСорақы ұзын да емес, қысқа да емес, \nНәзік бел тал шыбықтай бұраңдайды. \nЕтіндей жас баланың білегі бар,\nӘжімсіз ақ саусағы іске ыңғайлы.\nҚолаң қара шашы бар жібек талды \nТорғындай толқын ұрып көз таңдайды."
1884,Қандай қызда ләззат бар жан татпаған?,"Қандай қызда ләззат бар жан татпаған? \nСұлуы бұл заманның тек жатпаған.\nОн сегіз, он тоғызға келгеннен соң, \nАлмасы өкпе болар қол батпаған. \nБұлардың кейбірінің мінездері,\nЕш нәрсе көрмегенсіп бұртақтаған. \nКейбірі жайдары, ашық боламын деп, \nОрынсыз адамдармен жыртақтаған.\nӘуелде сұлу жайы бізге мәлім,\nЖігітті жұрт мақтаған қыз жақтаған.\nКей жігіт мақтан үшін қылық қылмай, \nБойына майдалықпен сыр сақтаған.\nКей жігіт арсыздықпен ұятсынбай,\nҚолы жетпес нәрсеге тыртақтаған.\nОрынды іске жүріп, ой таппаған,\nНе болмаса жұмыс қып, мал бақпаған.\nҚасиетті болмайды ондай жігіт \nӘншейін құр бекерге бұлғақтаған."
1885,Жасымда ғылым бар деп ескермедім,"Жасымда ғылым бар деп ескермедім,\nПайдасын көре тұра тексермедім.\nЕржеткен соң түспеді уысыма,\nҚолымды мезгілінен кеш сермедім.\nБұл мақрұмқалмағыма кім жазалы, \nҚолымды дөп сермесем, өстер ме едім? \nАдамның бір қызығы — бала деген, \nБаланы оқытуды жек көрмедім.\nБаламды медресеге біл деп бердім,\nҚызмет қылсын, шен алсын деп бермедім.\n\nӨзім де басқа шауып, төске өрледім, \nҚазақта қара сөзге дес бермедім. \nЕңбегіңді білерлік еш адам жоқ,\nТүбінде тыныш жүргенді теріс көрмедім."
1886,"Адасқанның алды — жөн, арты — соқпақ","Адасқанның алды — жөн, арты — соқпақ,\nОларға жөн — арамның сөзін ұқпақ.\nҚас маңғаз, малға бөккен кісімсініп,\nӘсте жоқ кеселді істен биттей қорықпақ.\n\nБір аршопкешапаны сондай шап-шақ, \nМүшесінен буынып, басады алшақ.\nҚарсы алдына жымырып келтірем деп,\nАқ тымақтың құлағы салтақ-салтақ.\n\nЖаздыгүні ақ бөркі бүктелмейді, \nҚолында бір сабауы бар, о дағы аппақ. \nКерегеге сабауды шаншып қойып,\nБөркін іліп, қарайды жалтақ-жалтақ.\n\nТірі жанға құрбы боп жап-жасында-ақ, \nҚалжыңдамақ, қасынбақ, ыржаңдамақ. \nБет-аузын сөз сөйлерде жүз құбылтып, \nҚас кермек, мойын бұрмақ, қоразданбақ.\n\nОсындай сидаң жігіт елде мол-ақ,\nБәрі де шаруаға келеді олақ.\nСырын түзер біреу жоқ, сыртын түзеп, \nБар өнері — қу борбай, сымпыс шолақ.\n\nОлардың жоқ ойында малын бақпақ,\nАдал еңбек, мал таппақ, жұртқа жақпақ. \nЖалғыз атын терлетіп, ел қыдырып, \nСәлемдеспей, алыстан ыржаң қақпақ."
1886,"Базарға, қарап тұрсам, әркім барар","Базарға, қарап тұрсам, әркім барар,\nІздегені не болса, сол табылар.\nБіреу астық алады, біреу — маржан, \nӘркімге бірдей нәрсе бермес базар. \nӘркімнің өзі іздеген нәрсесі бар,\nСомалап ақшасына сонан алар.\nБіреу ұқпас, бұл сөзді біреу ұғар,\nБағасын пайым қылмай аң-таң қалар.\nСөзді ұғар осы күнде кісі бар ма? \nДемеймін жалпақ жұртқа бірдей жағар. \nЖазған соң жерде қалмас тесік моншақ,\nБіреуден біреу алып, елге тарар.\nБір кісі емес, жазғаным жалпақ жұрт қой, \nШамданбай-ақ, шырақтар, ұқсаң жарар. \n«Ит маржанды не қылсын» деген сөз бар, \nСәулесі бар жігіттер бір ойланар."
1886,Байлар жүр жиған малын қорғалатып,"Байлар жүр жиған малын қорғалатып,\nӨз жүзін, онын беріп, алар сатып,\nОнын алып, тоқсаннан дәме қылып,\nБұл жұртты қойған жоқ па құдай атып? \nБарып келсе Ертістің суын татып,\nБеріп келсе бір арыз бұтып-шатып.\nЕлді алып, Еділді алып есіреді,\nІсіп-кеуіп, қабарып келе жатып.\nӘрі-бері айналса аты арықтап,\nШығынға белшесінен әбден батып. \nСұм-сұрқия, қу, білгіш атанбаққа \nҚұдай құмар қылыпты қалжыратып. \nҚорғаласа, қорықты деп қоймаған соң, \nШаптырады қалаға бай да андатып.\nКүшті жықпақ, бай жеңбек әуел бастан, \nҚолға түсер сілесі әбден қатып.\nЖаны аяулы жақсыға қосамын деп,\nӘркім бір ит сақтап жүр ырылдатып."
1886,Бір дәурен кемді күнге — бозбалалық,"Бір дәурен кемді күнге — бозбалалық,\nҚартаймастай көрмелік, ойланалық. \nЖастықта көкірек зор, уайым жоқ,\nДейміз бе еш нәрседен құр қалалық.\n\nБар ойы — өлең айтып, ән салалық,\nБіреуді қалжың қылып қолға алалық.\nҚызды ауылға қырындап үйір болса \nКөңіліне зор қуаныш бір бадалық .\n\nДемеңдер ойнас іске жұбаналық,\nАқыл тапсақ, мал тапсақ, қуаналық.\nҚызды сүйсең, бірді-ақ сүй, таңдап тауып, \nКөрсеқызар, күнде асық — диуаналық.\n\nЖастықта бір күлгенің — бір қаралық, \nКүлкі баққан бір көрер бишаралық.\nӘуелі өнер ізделік, қолдан келсе,\nЕң болмаса еңбекпен мал табалық.\n\nТой болса, тон киелік, жүр, баралық, \nБірімізді біріміз аударалық.\nАт арықтар, тон тозар, қадір кетер, \nКүлкіні онша күйлеп, шуламалық.\n\nУайым — ер қорғаны, есі барлық, \nҚиыны бұл дүниенің — қолы тарлық. \n«Еһе-еһеге» елірме, бозбалалар,\nБұл бес күндік бір майдан ер сынарлық.\n\nСалынба, қылсаң дағы сан құмарлық, \nАлдыңда уайым көп шошынарлық: \nЖарлылық, жалынышты жалтаң көздік, \nСүйкімі, икемі жоқ шалдуарлық.\n\nӘсем салдық өлгенше кім қыларлық, \nОған да мезгіл болар тоқталарлық.\nҰрлық қылар, тентіреп тамақ асырар,\nЖұмыс қып болмаған соң мал табарлық.\n\nБасында әке айтпаса ақыл жарлық, \nАғайын табылмаса ой саларлық, \nҚалжыңбассып өткізген қайран дәурен, \nТүбінде тартқызбай ма ол бір зарлық?\n\nОсы елде бозбала жоқ сөзді ұғарлық, \nЖақсы айғырда бие жоқ ат туарлық.\nӘйтеуір ақсақалдар айтпады деп \nЖүрмесін деп, азғана сөз шығардық."
1886,Ғылым таппай мақтанба,"Ғылым таппай мақтанба,\nОрын таппай баптанба, \nҚұмарланып шаттанба,\nОйнап босқа күлуге.\nБес нәрседен қашық бол,\nБес нәрсеге асық бол,\nАдам болам десеңіз.\nТілеуің, өмірің алдыңда,\nОған қайғы жесеңіз.\nӨсек, өтірік, мақтаншақ, \nЕріншек, бекер мал шашпақ –\nБес дұшпаның, білсеңіз.\nТалап, еңбек, терең ой,\nҚанағат, рақым, ойлап қой — \nБес асыл іс, көнсеңіз. \nЖамандық көрсең нәфрәтлі , \nСуытып көңіл тыйсаңыз. \nЖақсылық көрсең ғибрәтлі , \nОны ойға жисаңыз.\nҒалым болмай немене,\nБалалықты қисаңыз.\nБолмасаң да ұқсап бақ,\nБір ғалымды көрсеңіз.\nОндай болмақ қайда деп,\nАйтпа ғылым сүйсеңіз.\nСізге ғылым кім берер,\nЖанбай жатып сөнсеңіз.\nДүние де өзі, мал да өзі, \nҒылымға көңіл берсеңіз. \nБілгендердің сөзіне \nМахаббатпен ерсеңіз.\nАқыл сенбей сенбеңіз,\nБір іске кез келсеңіз.\nАқсақал айтты, бай айтты,\nКім болса мейлі, сол айтты — \nАқылменен жеңсеңіз — \nНадандарға бой берме,\nШын сөзбенен өлсеңіз.\n\nАят, хадис емес қой,\nКәпірболдың демес қой, \nҚанша қарсы келсеңіз. \nКөп орнында көріне айтпа, \nБіздің сөзге ерсеңіз.\nМұны жазған кісінің \nАтын білме,сөзін біл!\nОсы жалған дүниеден \nШешен де өткен не бұлбұл, \nКөсем де өткен не дүлдүл.\nСөз мәнісінбілсеңіз,\nАқыл — мизан , өлшеу қыл. \nЕгер қисық көрінсе,\nМейлің таста, мейлің күл.\nЕгер түзу көрінсе:\nОйлап-ойлап, құлаққа іл. \nАқымақ көп, ақылды аз,\nДеме көптің сөзі — пұл. \nЖақынның сөзі тәтті деп, \nЖақыным айтты дей көрме. \nНадандықпен кім айтса,\nОндай түпсіз сөзге ерме.\nСізге айтамын, хаупім — бұл.\nӨзің үшін үйренсең, \nЖамандықтан жиренсең, \nАшыларсың жылма-жыл.\nБіреу үшін үйренсең,\nБіреу білмес, сен білсең, \nБілгеніңнің бәрі– тұл.\nСөзіне қарай кісіні ал,\nКісіге қарап сөз алма\nШын сөз қайсы біле алмай, \nӘр нәрседен құр қалма.\nМұны жазған білген құл –\nҒұламаи Дауани,\nСолай депті ол шыншыл. \nСөзін оқып және ойла,\nТез үйреніп, тез жойма,\nЖас уақытта көңіл — гүл."
1886,Жаз,"Жаздыгүн шілде болғанда,\nКөкорай шалғын, бәйшешек, \nҰзарып өсіп толғанда;\nКүркіреп жатқан өзенге\nКөшіп ауыл қонғанда; \nШұрқырап жатқан жылқының \nШалғыннан жоны қылтылдап, \nАт, айғырлар, биелер \nБүйірі шығып, ыңқылдап,\nСуда тұрып шыбындап, \nҚұйрығымен шылпылдап, \nАрасында құлын-тай \nАйнала шауып бұлтылдап. \nЖоғары-төмен үйрек, қаз \nҰшып тұрса сымпылдап. \nҚыз-келіншек үй тігер,\nБұрала басып былқылдап,\nАқ білегін сыбанып,\nӘзілдесіп сыңқылдап.\nМал ішінен айналып,\nКөңілі жақсы жайланып,\nБай да келер ауылға,\nАяңшылы жылпылдап;\nСабадан қымыз құйдырып, \nОртасына қойдырып,\nЖасы үлкендер бір бөлек \nКеңесіп, күліп сылқылдап. \nЖалшы алдаған жас бала, \nЖағалайды шешесін \nЕт әпер деп қыңқылдап. \nКөлеңке қылып басына,\nКілем төсеп астына,\nСалтанатты байлардың \nСамаурыны бұрқылдап. \nБілімділер сөз айтса,\nБәйгі атындай аңқылдап, \nӨзгелер басын изейді,\nӘрине деп мақұлдап.\nАқ көйлекті, таяқты \nАқсақал шығар бір шеттен \nМалыңды әрі қайтар деп, \nМалшыларға қаңқылдап. \nБай байғұсым десін деп,\nШақырып қымыз берсін деп, \nЖарамсақсып, жалпылдап. \nШапандарын белсенген,\nАсау мініп теңселген \nЖылқышылар кеп тұрса, \nТаңертеңнен салпылдап. \nМылтық атқан, құс салған. \nЖас бозбала бір бөлек \nСу жағалап қутыңдап. \nҚайырып салған көк құсы \nКөтеріле бергенде,\nҚаз сыпырса жарқылдап. \nӨткен күннің бәрі ұмыт, \nҚолдан келер қайрат жоқ,\nБағанағы байғұс шал \nАуылда тұрып күледі, \nҚошемет қылып қарқылдап."
1886,"Жігіттер, ойын арзан, күлкі қымбат","Жігіттер, ойын арзан, күлкі қымбат, \nЕкі түрлі нәрсе ғой сыр мен сымбат. \nАрзан, жалған күлмейтін, шын күлерлік \nЕр табылса жарайды, қылса сұхбат.\n\nКейбіреу тыңдар үйден шыққанынша, \nКейбіреу қояр көңіл ұққанынша.\nСөз мәнісін білерлік біреулер бар, \nАбайлар, әрбір сөзді өз халынша.\n\nШын көңілмен сүйсе екен, кімді сүйсе, \nБір сөзімен тұрса екен, жанса-күйсе. \nҚырмызы, қызыл жібек бозбалалар,\nОңғақ бұлша былғайды, бір дым тисе.\n\nКерек іс бозбалаға — талаптылық,\nӘртүрлі өнер, мінез, жақсы қылық. \nКейбір жігіт жүреді мақтан күйлеп, \nСыртқа пысық келеді, көзге сынық.\n\nКемді күн қызық дәурен тату өткіз, \nЖетпесе, біріңдікін бірің жеткіз! \nКүншілдіксіз тату бол шын көңілмен, \nҚиянатшыл болмақты естен кеткіз!\n\nБір жерде бірге жүрсең басың қосып, \nБіріңнің бірің сөйле сөзің тосып.\nБіріңді бірің ғиззәт , құрмет қылыс, \nТұрғандай бейне қорқып, жаның шошып.\n\nЖолдастық, сұхбаттастық — бір үлкен іс, \nОның қадірін жетесіз адам білмес.\nСүйікті ер білген сырын сыртқа жаймас, \nАртыңнан бір ауыз сөз айтып күлмес.\n\nКүйлеме жігітпін деп үнемі ойнас, \nСалынсаң, салдуарлық қадір қоймас.\nЕр жігіт таңдап тауып, еппен жүрсін, \nТөбетке өлекшінніңбәрі бір бәс.\n\nБіреуді көркі бар деп жақсы көрме, \nЛапылдақ көрсеқызар нәпсіге ерме!\nӘйел жақсы болмайды көркіменен,\nМінезіне көз жетпей, көңіл берме!\n\nКөп жүрмес жеңсікқойлық, тез-ақ тозар, \nЖаңғырар жеңсікқұмар, жатқа қозар.\nКүнде көрген бір беттен көңіл қайтар,\nҚылт еткізбес қылықты тамыршы озар.\n\nТолқынын жүрегіңнің хаттай таныр,\nБүлк еткізбес қалайша соқса тамыр.\nЖар көңліне бір жанын пида қылып, \nБілместігің бар болса, қылар сабыр.\n\nШу дегенде көрінер сұлу артық,\nКөбі көпшіл келеді ондай қаншық.\nБетім барда бетіме кім шыдар деп,\nКімі паңдау келеді, кімі тантық.\n\nАқыл керек, ес керек, мінез керек,\nЕр ұялар іс қылмас қатын зерек.\nСалақ, олақ, ойнасшы, керім-кербез, \nЖыртаң-тыртаң қызылдан шығады ерек.\n\nҚатының сені сүйсе, сен де оны сүй, \nҚоржаң суық келеді кей сасық ми.\nЕрі ақылды, қатыны мінезді боп,\nТату болса, раисүстіндегі үй.\n\nЖоқ болса қатыныңның жат өсегі,\nБолмаса мінезінің еш кесегі.\nМайысқан, бейне гүлдей толықсыған,\nКем емес алтын тақтан жар төсегі.\n\nЖасаулы деп, малды деп байдан алма, \nКедей қызы арзан деп құмарланба.\nАры бар, ақылы бар, ұяты бар\nАта-ананың қызынан ғапыл қалма.\n\nҮйіңе тату құрбың келсе кіріп,\nСазданбасын қабақпен имендіріп.\nЕрі сүйген кісіні о да сүйіп, \nҚызмет қылсын көңілі таза жүріп.\n\nҚұрбыңның тәуір болсын өз мінезі, \nАбыройлы қалжыңмен келсін сөзі.\nСен оған мойын бұрып сөз айтқанда, \nҚатыныңда болмасын оның көзі.\n\nКей құрбы бүгін тату, ертең бату, \nТілеуі, жақындығы — бәрі сату. \nКөкірегінде қаяу жоқ, қиянат жоқ, \nҚажымас, қайта айнымас, қайран тату!\n\nПайда деп, мал деп туар ендігі жас, \nЕңбекпен терін сатып түзден жимас. \nМелішсауда сықылды күлкі сатып, \nАлса қоймас, араны тағы тоймас.\n\nАсық ұтыс сықылды алыс-беріс –\nТірі жанның қылғаны бүгін тегіс.\nБірі көйткеталасып, бірі арам қып, \nТөбелескен, дауласқан жанжал-керіс.\n\nЖас бала әуел тату бола қалар, \nАта-анадан жақын боп, ертіп алар. \nБірін бірі құшақтап шуылдасып,\nОйын тарқар кезінде ұрыс салар.\n\nБіреуі жылап барса үйге таман, \nАта-анасы бұрқылдар онан жаман. \nТатулығы құрысын ойыны мен\nДәл соларға ұқсайды мына заман.\n\nЖаман тату қазады өзіңе ор,\nОған сенсең, бір күні боларсың қор. \nАры бар, ұяты бар үлкенге сен,\nӨзі зордың болады ығы да зор.\n\nҚазақтың қайсысының бар санасы?\nҚылт етерде дап-дайын бір жаласы.\nПысықтықтың белгісі — арыз беру,\nЖоқ тұрса бес бересі, алты аласы."
1886,Интернатта оқып жүр,"Интернатта оқып жүр\nТалай қазақ баласы –\nЖаңа өспірім, көкөрім,\nБейне қолдың саласы.\nБалам закон білді деп,\nҚуанар ата-анасы,\nОйында жоқ олардың \nШариғатқа шаласы.\nОрыс тілі, жазуы –\nБілсем деген таласы. \nПрошениежазуға,\nТырысар келсе шамасы. \nЫнсапсызға не керек\nІстің ақ пен қарасы?\nНан таппаймыз демейді, \nБүлінсе елдің арасы. \nИждиһатсыз , михнатсыз \nТабылмас ғылым сарасы.\nАз білгенін көпсінсе,\nКөп қазаққа епсінсе,\nКімге тиер панасы?\nОрыс теріс айтпайды,\nЖаман бол деп оларды.\nҚаны бұзық өзі ойлар \nҚу менен сұм боларды, \nОрыста қалар жаласы.\nБұл іске кім виноват– \nЯ, Семейдің қаласы.\nЯ, қазақтың баласы.\nОйында жоқ бірінің\nСалтыков пен Толстой,\nЯ тілмаш, я адвокат \nБолсам деген бәрінде ой, \nКөңілінде жоқ санасы.\nАқылы кімнің бар болса, \nДемес мұны тілі ащы. \nАйтыңызшы, болсаңыз\nЗдравомыслящий ,\nАқыл айтпай ма ағасы?\nПайда ойлама, ар ойла, \nТалап қыл артық білуге. \nАртық ғылым кітапта, \nЕрінбей оқып көруге. \nВоенныйқызмет іздеме, \nОқалы киім киюге.\nБос мақтанға салынып, \nБекер көкірек керуге. \nҚызмет қылма оязға, \nЖанбай жатып сөнуге. \nҚалай сабыр қыласың, \nЖазықсыз күнде сөгуге. \nӨнерсіздің қылығы — \nТура сөзін айта алмай,\nҚит етуге бата алмай, \nҚорлықпенен шіруге.\nАз ақшаға жалданып,\nӨнбес іске алданып,\nЖол таба алмай жүруге. \nАлыс та болса іздеп тап, \nКореннойғакіруге, \n«Талапты ерге нұр жауар», \nЖүріп өмір сүруге.\nЯ байларға қызмет қыл!\nЕрінбей шауып желуге. \nАдал жүріп, адал тұр, \nСчетың тура келуге. \nЖаныңа жақса, соңынан \nЖалқауланба еруге.\nҚисық болса, закон бар \nСудьяға беруге.\nОл да оязной емес қой, \nАлуға теңдік сенуге.\nИә өз бетіңнен тәуекел, \nЗанимайся прямотой .\nЖеңіл көрме, бек керек \nОған да ғылым, оған да ой, \nҚалайынша қайда енуге."
1886,Көжекбайға,"Жамантайдың баласы Көжек деген,\nӘркімге өсек тасып безектеген.\nДосын келіп досына жамандайды, \nШіркінде ес болсайшы сезед деген."
1886,Көкбайға,"Сорлы Көкбай жылайды,\nЖылайды да жырлайды.\nОл жыламай қайтіп тұрады, \nМынау азған қу заман \nҚалыбында тұрмайды.\nБіреу малды ұрлайды,\nБіреу басты қорлайды, \n…болмаған соң \nЖылауына зорлайды."
1886,"Көңілім қайтты достан да, дұшпаннан да","Көңілім қайтты достан да, дұшпаннан да,\nАлдамаған кім қалды тірі жанда?\nАлыс-жақын қазақтың бәрін көрдім,\nЖалғыз-жарым болмаса анда-санда.\n\nПайда үшін біреу жолдас бүгін таңда,\nОл тұрмас бастан жығақисайғанда.\nМұнан менің қай жаным аяулы деп,\nБірге тұрып қалады кім майданда?\n\nЕндігі жұрттың сөзі — ұрлық-қарлық,\nСаналы жан көрмедім сөзді ұғарлық.\nОсы күнде осы елде дәнеме жоқ \nМейір қанып, мәз болып қуанарлық.\n\nБайлар да мал қызығын біле алмай жүр,\nЖаз жіберіп, күз атын міне алмай жүр. \nСабылтып, күнде ұрлатып, із жоғалтып, \nЫзаменен ыржиып күле алмай жүр.\n\nСаудагер тыныштық сауда қыла алмай жүр, \nҚолдан беріп, қор болып, ала алмай жүр.\nЕл аулақта күш айтқан, топта танған,\nАрсыз жұрттан көңілі тына алмай жүр.\n\nЕстілер де ісіне қуанбай жүр,\nЕл азды деп надандар мұңаймай жүр.\nАла жылан, аш бақа күпілдектер,\nКісі екен деп ұлықтан ұялмай жүр.\n\nБектікте біреу бектеп тұра алмай жүр,\nО дағы ұры-қарды тыя алмай жүр.\nҚарсылық күнде қылған телі-тентек,\nЖаза тартып ешбірі сұралмай жүр.\n\nҚарындас қара жерге тыға алмай жүр,\nБірінің бірі сөзін құп алмай жүр. \nҚұда-тамыр, дос-жаран, қатын-балаң –\nОлар да бір қалыпты бола алмай жүр.\n\nБір күшті көп тентекті жыға алмай жүр,\nІште жалын дерт болып, шыға алмай жүр. \nАрақ ішкен, мас болған жұрттың бәрі,\nНе пайда, не залалды біле алмай жүр.\nЖетілтіп жаз жайлауға қона алмай жүр,\nКүз күзеу де жанжалсыз бола алмай жүр. \nҚыс қыстауың — қып-қызыл ол бір пәле, \nОралып ешбір шаруа оңалмай жүр.\n\nЖасы кіші үлкеннен ұялмай жүр, \nСұрамсақтар нәпсісін тыя алмай жүр.\nСәлем — борыш, сөз — қулық болғаннан соң, \nҚандай жан сырттан сөз боп, сыналмай жүр?"
1886,"Қалың елім, қазағым, қайран жұртым","Қалың елім, қазағым, қайран жұртым, \nҰстарасыз аузыңа түсті мұртың.\nЖақсы менен жаманды айырмадың,\nБірі қан, бірі май боп енді екі ұртың.\nБет бергенде шырайың сондай жақсы,\nҚайдан ғана бұзылды сартша сыртың? \nҰқпайсың өз сөзіңнен басқа сөзді,\nАузымен орақ орған өңкей қыртым.\nӨзімдікі дей алмай өз малыңды,\nКүндіз күлкің бұзылды, түндеұйқың. \nКөрсеқызар келеді байлауы жоқ,\nБір күн тыртың етеді, бір күн бұртың. \nБас-басына би болған өңкей қиқым,\nМінеки бұзған жоқ па елдің сиқын? \nӨздеріңді түзелер дей алмаймын,\nӨз қолыңнан кеткен соң енді өз ырқың.\n\nАғайын жоқ нәрседен етер бұртың,\nОның да алған жоқ па Құдай құлқын.\nБірлік жоқ, береке жоқ, шын пейіл жоқ, \nСапырылды байлығың, баққан жылқың.\nБаста ми, қолда малға талас қылған,\nКүш сынасқан күндестік бұзды-ау шырқын. \nОңалмай бойда жүрсе осы қыртың,\nӘр жерде-ақ жазылмай ма, жаным, тырқың? \nҚай жеріңнен көңілге қуат қылдық,\nҚыр артылмас болған соң, мінсе қырқың? \nТиянақсыз, байлаусыз байғұс қылпың,\nНе түсер құр күлкіден жыртың-жыртың. \nҰғындырар кісіге кез келгенде,\nПыш-пыш демей қала ма ол да астыртын?"
1886,"Қартайдық, қайғы ойладық, ұйқы сергек","Қартайдық, қайғы ойладық, ұйқы сергек, \nАшуың, ашыған — у, ойың — кермек.\nМұңдасарға кісі жоқ сөзді ұғарлық,\nКім көңілді көтеріп, болады ермек?\n\nЖас қартаймақ, жоқ тумақ, туған өлмек, \nТағдыр жоқ өткен өмір қайта келмек.\nБасқан із, көрген қызық артта қалмақ,\nБір құдайдан басқаның бәрі өзгермек.\n\nЕр ісі — ақылға ермек, бойды жеңбек, \nӨнерсіздің қылығы өле көрмек.\nШыға ойламай, шығандап қылық қылмай, \nЕріншек ездігінен көпке көнбек.\n\nЖамандар қыла алмай жүр адал еңбек,\nҰрлық, қулық қылдым деп қағар көлбек. \nАрамдықтан жамандық көрмей қалмас,\nМың күн сынбас, бір күні сынар шөлмек.\n\nАдамзат тірілікті дәулет білмек,\nАқыл таппақ, мал таппақ, адал жүрмек. \nЕкеуінің бірі жоқ, ауыл кезбек,\nНе қорлық, құр қылжаңмен күн өткізбек.\n\nНаданға арам — ақылды құлаққа ілмек,\nБұл сөзден ертегіні тез үйренбек.\nРас сөздің кім білер қасиетін,\nАқылсыз шынға сенбей, жоққа сенбек.\n\nҚызыл арай, ақ күміс, алтын бергек ,\nҚызықты ертегіге көтерілмек.\nАқсақалдың, әкенің, білімдінің,\nСөзінен сырдаң тартып, тез жиренбек.\n\nАқылды қара қылды қырыққа бөлмек, \nӘр нәрсеге өзіндей баға бермек.\nТаразы да, қазы да өз бойында, \nНаданның сүйенгені — көп пен дүрмек.\n\nАлашқа іші жау боп, сырты күлмек, \nЖақынын тіріде аңдып, өлсе өкірмек. \nБір-екі жолы болған кісі көрсе,\nҚұдай сүйіп жаратқан осы демек.\n\nЕл бұзылса, табады шайтан өрнек,\nПеріште төменшіктеп, қайғы жемек. \nӨзімнің иттігімнен болды демей,\nЖеңді ғой деп шайтанға болар көмек.\n\nСырттансынбақ, қусынбақ, өршілденбек, \nСыбырменен топ жасап бөлек-бөлек. \nАрамдықпен бар ма екен жаннан аспақ, \nӨзімен өзі бір күн болмай ма әлек?\n\nҚолдан келе бере ме жұрт меңгермек, \nАдалдық, арамдықты кім теңгермек? \nМақтан үшін қайратсыз болыс болмақ, \nИттей қор боп, өзіне сөз келтірмек."
1886,"Қартайдық, қайғы ойладық, ұлғайды арман","Қартайдық, қайғы ойладық, ұлғайды арман, \nШошимын кейінгі жас балалардан.\nТерін сатпай, телміріп, көзін сатып,\nТеп-тегіс жұрттың бәрі болды аларман.\n\nБай алады кезінде көп берем деп,\nЖетпей тұрған жерінде тек берем деп.\nБи мен болыс алады күшін сатып,\nМен қазақтан кегіңді әперем деп.\n\nЖарлы алады қызметпен өткерем деп,\nЕлубасы шар салып , леп берем деп.\nЖалаңқая жат мінез жау алады,\nБермей жүрсең, мен сені жек көрем деп.\n\nДос алады бермесең бұлт берем деп,\nЖауыңа қосылуға сырт берем деп,\nБұзылған соң мен оңай табылмаспын,\nНе қылып оңайлықпен ырық берем деп.\n\nСұм-сұрқия сұмдықпен еп берем деп,\nСүйер жансып, сүйкімді бет берем деп.\nЖүз қараға екі жүз аларман бар,\nБас қатар бас-аяғын тексерем деп.\n\nЕл жиып, мал сойыңыз ет берем деп,\nМал берсем, сен мендік бол деп берем деп.\nҚара қарға сықылды шуласар жұрт,\nКім көп берсе, мен соған серт берем деп.\n\nБұзыларда ойламас бет көрем деп,\nАнт ішуді кім ойлар дерт көрем деп.\nҚабаған итше өшігіп шыға келер,\nМен қапсам, бір жеріңді бөксерем деп.\n\nОрыс айтты өзіңе ерік берем деп,\nКімді сүйіп сайласаң, бек көрем деп.\nБұзылмаса, оған ел түзелген жоқ,\nҰлық жүр бұл ісіңді кек көрем деп.\n\nЖұрт жүр ғой арамдықты еп көрем деп, \nТоқтау айтқан кісіні шет көрем деп.\nБар ма екен жай жүрген жұрт қанағатпен,\nҚұдайдың өз бергенін жеп көрем деп?\n\nАтаны бала аңдиды, ағаны — іні,\nИт қорлық немене екен сүйткен күні? \nЖанын сатқан мал үшін антұрғанның \nАйтқан сөзі құрысын, шыққан үні.\n\nАлыс-жақын қазақтың бәрі қаңғып,\nАямай бірін-бірі жүр ғой аңдып.\nМал мен бақтың кеселі ұя бұзар, \nПаруардигәр жаратқан несін жан қып!\n\nАнт ішкен күнде берген жаны құрсын, \nАрын сатып тіленген малы құрсын.\nҚысқа күнде қырық жерге қойма қойып, \nҚу тілмен қулық сауған заңы құрсын.\nБір атқа жүз құбылған жүзі күйгір,\nӨз үйінде шертиген паңы құрсын."
1886,"Қыран бүркіт не алмайды, салса баптап","Қыран бүркіт не алмайды, салса баптап, \nЖұрт жүр ғой күйкентай мен қарға сақтап. \nҚыран шықса қияға, жібереді \nОлар да екі құсын екі жақтап.\nҚарқылдап қарға қалмас арт жағынан, \nКүйкентайы үстінде шықылықтап.\nӨзі алмайды, қыранға алдырмайды,\nКүні бойы шабады бос салақтап.\nТиіп-қашып, ыза қып, ұстатпаса,\nҚуанар иелері сонда ыржақтап.\nНе таптық мұныменен деген жан жоқ,\nТүні бойы күпілдер құсын мақтап.\nБасқа сая, жанға олжа дәнеме жоқ,\nҚайран ел осынымен жүр далақтап."
1886,Өкінішті көп өмір кеткен өтіп,"Өкінішті көп өмір кеткен өтіп,\nӨткіздік бір нәрсеге болмай жетік. \nОйшылдың мен де санды бірімін деп, \nТалап, ойсыз, мақтанды қалдым күтіп.\n\nҮлгісіз жұртты үйретіп, қалдық кейін,\nКөп надандар өзіне тартар бейім. \nАрылмас әдет болды күлкішілдік, \nЫржаң-қылжаң ит мінез дегендейін.\n\nТура тілді кісіні дейміз орыс,\nЖиреніп, жылмаңдықты демес бұрыс. \nЖылпылдақтан айрылып, сенісе алмай, \nАдамдықты жоғалтар ақыр бұл іс.\n\nСенімі жоқ сермендесырды бұзды,\nАнық таза көрмейміз досымызды.\nҚылт етпеге көңілдің кешуі жоқ, \nЖүрегінде жатады өкпе сызы.\n\nДос-асықтың болмайды бөтендігі, \nҚосылған босаспайды жүрек жігі.\nБіздің доспыз, асықпыз дегеніміз \nЖалғандықтан жасалған көңіл жүгі.\n\nСеніскен досым да жоқ, асығым да, \nАқыры өлең қылдым, жасыдым да. \nКөрмеген көп дүние көл көрінді, \nКірлемеген көңілдің ашығында.\n\nҚұдай берген бұл достық — кәнніңбірі, \nМұңдасқанда қалмайды көңіл кірі.\nҚолдан достық жасап ем болар-болмас, \nИтмұрындай наданның жыртты бірі.\n\nСол досты сая таппай іздейді жан,\nЖоқтайды күңіреніп, қозғалып қан.\nЖау жабылса, бұзылмас жан көрмедім\nАртық жолдас таппадым татулықтан."
1886,"Патша құдай, сыйындым","Патша құдай, сыйындым\nТура баста өзіңе.\nЖау жағадан алғанда,\nЖан көрінбес көзіме.\nАрғын, Найман жиылса,\nТаңырқаған сөзіме.\nҚайран сөзім қор болды,\nТобықтының езіне.\nСамородныйсары алтын\nСаудасыз берсең, алмайды\nСаудыраған жезіне.\nСаудырсыз сары қамқаны,\nСадаға кеткір сұрайды\nСамарқанның бөзіне.\nКеселді түйін шешілсе, \nКердең мойын кесілсе, \nКелмей кетпес кезіне.\nО да — құдай пендесі, \nТүспей кетер деймісің,\nТәңірініңқұрған тезіне!"
1886,"Шоқпардай кекілі бар, қамыс құлақ","Шоқпардай кекілі бар, қамыс құлақ,\nҚой мойынды, қоян жақ, бөкен қабақ.\nАуыз омыртқа шығыңқы, майда жалды,\nОй желке, үңірейген болса сағақ.\n\nТеке мұрын, салпы ерін, ұзын тісті, \nҚабырғалы, жоталы болса күшті.\nОйынды еті бөп-бөлек, омыраулы,\nТояттаған бүркіттей салқы төсті .\n\nЖуан, тақыр бақайлы, жұмыр тұяқ, \nШынтағы қабырғадан тұрса аулақ. \nЖерсоғарлы, сіңірлі, аяғы тік,\nЖаурыны етсіз, жалпақ тақтайдай-ақ.\n\nКең сауырлы, тар мықын, қалбағайлы, \nАлды-арты бірдей келсе ерге жайлы.\nКүлте құйрық, қыл түбі әлді келіп,\nКөтендігі сығыңқы, аламайлы.\n\nҰршығы төмен біткен, шақпақ етті,\nӨзі санды, дөңгелек келсе көтті.\nСырты қысқа, бауыры жазық келіп,\nАрты талтақ, ұмасы үлпершекті .\n\nШідерлігі жуандау, бота тірсек,\nБейне жел, тынышты, екпінді мініп жүрсек. \nЕкі көзін төңкеріп, қабырғалап,\nБелдеуде тыныш тұрса, байлап көрсек.\n\nТығылмай әм сүрінбей жүрсе көсем,\nИек қағып, еліріп басса әсем.\nШапса жүйрік, мінсе берік, жуан, жуас,\nРазы емен осындай ат мінбесем.\n\nАяңы тымақты алшы кигізгендей,\nКісіні бол-бол қағып жүргізгендей.\nШапқан атқа жеткізбес бөкен желіс,\nЫза қылдың қолыма бір тигізбей."
1887,Бөтен елде бар болса,"Бөтен елде бар болса\nЕжеттесің , сыйласың,\nСыбырлас, сырлас көп болған\nКөптен тату қимасың,\nБасыңа жұмыс түскен күн \nТатулықты бұрынғы \nНе қылып ол ойласын?\nАшып берер жауыңа \nӨзі көрген қоймасын.\n\nЖеліккен жауға кез болса, \nАраздығы сөз болса,\n«Бәрекелді батыр» деп, \n«Мықты боп бара жатыр» деп, \nМақтап-мақтап қоздырар.\nЕскі досын көргенде,\nЕсебі жоқ ант ішіп,\nАруақ, құдай айтысып,\nСыр алғалы айттым деп, \nЖауыңды алдап қайттым деп, \nҚұдайдан қорықпай, антұрған, \nИман жүзін тоздырар. \nКеліп-кетіп көп жүріп,\nМен досыңмын деп жүріп, \nДұспандығын оздырар.\nАлдайды деп жауыңа,\nЕл тарттырмай баурыңа, \nКөрінгенді азғырар.\n\nКеселді болып бітеді \nЖақсыға біткен жақындар. \nЖау жағадан алған күн\nӨздері иттей тақымдар.\nҮйде отырып ескенде,\nБәрі шешен қақылдар.\nАулаққа шығып біріне\nБірі сөзін мақұлдар.\nЖау көп болса басыңда,\nБірі қалмас қасыңда, \nЖетектесең, табандар.\nДалаға шығып өзіңді \nЖаудан бетер жамандар.\nЖалбарынып күн көріп, \nЖақынын сатып, жөн көріп, \nҚалтаң-құлтаң амалдар.\n\nТуысқанға кекшілі \nЖас баладан бетер-ді,\nОйлау да жоқ, білу жоқ \nКелер менен кетерді. \nЖақынға еріп, мал салмай, \nЖауды көріп, жан салмай, \nҚайдан ғана біледі \nАуыр менен жеңілдің \nАрасымен өтерді?\nЖолдас аз боп сасқанда, \nӘуел сонан есітесің \n«Ат үстінен көтерді».\nАуыр жұмыс кез болса, \nАраздығы сөз болса,\nАраз кісі болғансып,\nСылтау етер бекерді. \nҮйренбейді кісіден \nКіржіңдеп жүріп кекер-ді.\n\nОңалып егер алдыңыз,\nӘр жерден-ақ көбейер \nАжарлыңыз, малдыңыз. \nПәленшені ұрам деп, \nТөленшені қырам деп, \nТаршылықта қайраңдап, \nКеңшілікте ойрандап,\nКөп батырға қалдыңыз.\nЕгер тілін алсаңыз,\nБірі қалмас кісіден.\nЕгер тілін алмасаң,\nБықсып шірір ішінен. \nӘркімде-ақ бар ғой туысқан, \nҚайсысы жауды қуысқан? \nКүн жауғанда қойныңда,\nКүн ашықта мойныңда, \nАрылмас міндет болған соң, \nӘркімнің көңілі суысқан.\nЖақсыға біткен ағайын \nӨз үйінде кезексіз\nШешен келер сартылдап.\nБіреу білер жер келсе,\nСөз таба алмас қалтылдап. \nҚалжыңға келер шорқақтау, \nЖауға келер қорқақтау,\nЕркін жерде ызақор.\nТомырық келер тарқылдап. \nӘдеппенен тамылжып,\nМінезі тәтті болмайды,\nСасық паңдау келеді,\nҚырт, мақтаншақ оңбайды, \nКісімсініп жалпылдап.\nБіреуге өктем іс қылса,\nӨз күшім деп ойлайды.\nЕгер күші жүрмесе,\nБағанағы жақсының\nҚылғаны деп қоймайды.\nЖат айбынар ісі жоқ,\nЖау айдынар күші жоқ,\nӨз еркіне жіберсең,\nЕшнәрсеге тоймайды.\n\nҚалжыңы — теріс, сөзі — ұрыс, \nАйтқан сөзге көнбейді.\nӨз тентегін көрмейді,\nҚазан бұзарбір қырыс.\nСондай кесел туысқан \nҚай жерінен болады \nКөңілге медеу, ол тыныс? \nЖалығуды пәледен\nЖұрт ұмытты біржола. \nШыныменен тамам ел \nКете ме екен ит бола?\nІшкені — мас, жеген — тоқ,\nУайым айтар біреу жоқ,\nТым болмаса болмады \n«Бұлт ала, жер шола».\n\nКелелі кеңес жоғалды,\nЕл сыбырды қолға алды.\nЕл ішінде бітімші \nТүгел алып қайтпайды \nСұрай келген бір малды.\nЕл жамаған билер жоқ,\nЕл қыдырып сандалды.\nАстыртын барып жолғасқан,\nАқша беріп жалғасқан, \nАқысын әрең сол алды.\n\nОрыс сыяз қылдырса,\nБолыс елін қармайды.\nҚу старшын, аш билер \nАз жүрегін жалғайды.\nОрыссыз жерде топ болса, \nШақырған кісі бармайды.\nБітім қылып бір кісі \nАдал малын алмайды.\nҚызығы кеткен ел бағып, \nҚисыны кеткен сөз бағып, \nЕндігі атқа мінгендер \nКүнде ертеңге талмайды.\n\nБас қосылса арысқа,\nКім шабады намысқа?\nЖатқа қарар беті жоқ, \nЖалынбай тұрар көті жоқ,\nІсі кетер шалысқа.\nЕл бүлігіТобықты \nКөп пысыққа молықты.\nМалдының малын көре алмай \nБорышын түгел бере алмай, \nКөрінгенге обықты.\nҚазақтың малын сапырып, \nКөп бәлеге шатылып, \nКесепатқа жолықты.\nӨзінен шыққан жақсылар \nТүзей алмай зорықты.\nБөтен елдің адамы,\nТынбаған соң арамы,\nКөңілі әбден торықты.\n\nСаудагер қашты бұл елден, \nНесиесін жия алмай. \nБұралқылар сандалды, \nЖуандарға сыя алмай. \nСыйымсыз болды алашқа, \nБарымтасын тыя алмай. \nНанымы жоқ, анты бар,\nЕл нұсқасы кетті ғой,\nЕлмін деген салты бар,\nӘлі күнге уайым \nҚылған жан жоқ, ұялмай."
1887,Назарға,"Мынау келген Назар ма?\nАқсақалды ауыл азар ма? \nСұрағаның бір-ақ тай, \nБермейді деп сазарма!"
1887,"Өлең — сөздің патшасы, сөз сарасы","Өлең — сөздің патшасы, сөз сарасы,\nҚиыннан қиыстырар ер данасы.\nТілге жеңіл, жүрекке жылы тиіп,\nТеп-тегіс жұмыр келсін айналасы.\n\nБөтен сөзбен былғанса сөз арасы,\nОл — ақынның білімсіз бишарасы. \nАйтушы мен тындаушы көбі надан,\nБұл жұрттың сөз танымас бір парасы.\n\nӘуелі аят , хәдис– сөздің басы,\nҚосарлы бәйітмысал келді арасы. \nҚисынымен қызықты болмаса сөз,\nНеге айтсын пайғамбар мен және Алласы.\n\nМешіттің құтпаоқыған ғұламасы, \nМінажатғалымдардың зар наласы.\nБір сөзін бір сөзіне қиыстырар,\nӘрбірі келгенінше өз шамасы.\n\nӨлеңге әркімнің-ақ бар таласы,\nСонда да солардың бар таңдамасы.\nІші алтын, сырты күміс сөз жақсысын \nҚазақтың келістірер қай баласы?\n\nБұрынғы ескі биді тұрсам барлап, \nМақалдап айтады екен сөз қосарлап. \nАқындары ақылсыз, надан келіп, \nКөр-жерді өлең қыпты жоқтан қармап.\n\nҚобыз бен домбыра алып топта сарнап, \nМақтау өлең айтыпты әркімге арнап.\nӘр елден өлеңменен қайыр тілеп,\nКетірген сөз қадірін жұртты шарлап.\n\nМал үшін тілін безеп, жанын жалдап,\nМал сұрап біреуді алдап, біреуді арбап.\nЖат елде қайыршылық қылып жүріп,\nӨз елін бай деп мақтар құдай қарғап.\n\nҚайда бай мақтаншаққа барған таңдап, \nЖиса да, бай болмапты, қанша малды ап, \nҚазаққа өлең деген бір қадірсіз,\nБылжырақ көрінеді солар дандақ.\n\nЕскі бише отырман бос мақалдап,\nЕскі ақынша мал үшін тұрман зарлап.\nСөз түзелді, тыңдаушы, сен де түзел, \nСендерге де келейін енді аяңдап.\n\nБатырды айтсам ел шауып алған талап, \nҚызды айтсам, қызықты айтсам қыздырмалап, \nӘншейін күн өткізбек әңгімеге \nТыңдар едің әр сөзін мыңға балап.\n\nАқыл сөзге ынтасыз, жұрт шабандап, \nКөнгенім-ақ соған деп жүр табандап. \nКісімсінген жеп кетер білімсіз көп, \nЖіберсем, өкпелеме, көп жамандап.\n\nАмалдап қарағайды талға жалғап,\nӘркім жүр алар жердің ебін қамдап.\nМақтан қуған, малқұмар нені ұға алсын, \nШықпаса мыңнан біреу талғап-талғап.\n\nМал жиып арамдықпен ұрлап-қарлап,\nҚусың десе, қуанып жүр алшаңдап. \nҚақса-соқса бір пайда түсе ме деп,\nЕлдің байын еліртіп «жау мұндалап».\n\nЫнсап, ұят, ар, намыс, сабыр, талап –\nБұларды керек қылмас ешкім қалап.\nТерең ғылым, терең ой іздемейді,\nӨтірікті өсекпен жүндей сабап."
1887,"Сабырсыз, арсыз, еріншек","Сабырсыз, арсыз, еріншек,\nКөрсеқызар, жалмауыз,\nСорлы қазақ сол үшін \nАлты бақан алауыз.\nӨзін-өзі күндейді,\nЖақынын жалған міндейді,\nОл — арсыздық белгісі. \nҰятсынбай, ойланбай,\nҚой дегенге тіл алмай,\nІс қылмай ма ол кісі?\nБір-ақ секіріп шығам деп,\nБір-ақ ырғып түсем деп, \nМертігеді, жатады.\nҰрлықпен мал табам деп,\nЕгессе ауыл шабам деп,\nСүйтіп құдай атады.\nБұл нең десе біреуге,\nЖоқ нәрсені шатады.\nҚұтылам деп ісінен,\nБәрін көріп кісіден,\nШығынға әбден батады.\nБұл болмаса, онысы,\nАударылып қонысы,\nАлыстан дәм татады.\nҚызмет қылып мал таппай, \nҒылым оқып ой таппай,\nҚұр үйінде жатады.\nЕл қыдырып ас ішіп,\nЕркек арын сатады.\nБала-шаға, ұрғашы \nҮйде жарап қатады\nЕңбегі жоқ, еркесіп,\nБір шолақпен серкесіп,\nПысық деген ант шықты.\nБір сөз үшін жау болып,\nБір күн үшін дос болып, \nЖүз құбылған салт шықты. \nПысық кім деп сұрасаң –\nҚалаға шапса дем алмай, \nӨтірік арыз көп берсе, \nКөргендерден ұялмай. \nСыбырдан басқа сыры жоқ, \nШаруаға қыры жоқ,\nӨтірік, өсек мақтанға \nАғып тұрса бейне су. \nАт-шапаннан кем көрмес, \nБіреу атын қойса «қу».\nҚу нәпсісін тыя алмай, \nАтым шығып жүрсін деп, \nБерекеге қас болса, \nЖеліктірген айтаққа \nАрақ ішпей мас болса.\nЕл тыныш болса азады, \nЕрігіп өле жазады.\nҮйде отырса салбырап,\nТүзге шықса албырап,\nКісіні көрсе қылжаңдап, \nҚалжыңшылсып ыржаңдап, \nӨз үйінде қипаңдап,\nКісі үйінде күй таңдап. \nАқылы бар кісіні \nҒайбаттайды, даттайды. \nАуқаты бар туғанды \nҚайырсыз ит деп жаттайды.\nМал мен бақтың дұшпаны, \nКеселді пысық көбейді, \nКүшік иттей үріп жүр, \nКісіден кеммін демейді.\nҚу тілменен құтыртып, \nКетер бір күн отыртып, \nҚызмет қылған кісісін \nҚұрытуға таяйды.\nҚылып жүрген өнері:\nХарекәті — әрекет.\nӨзі оңбаған антұрған \nКімге ойлайды берекет? \nКімді ұялып аяйды?\nРасы жоқ сөзінің,\nЫрысы жоқ өзінің,\nӨңкей жалған мақтанмен \nШынның бетін бояйды.\nБұл сөзімде жалған жоқ, \nАйтылмай сөзім қалған жоқ, \nАбайлаңыз, байқаңыз –\nЕлдің жайы солай-ды."
1887,Біреуден біреу артылса,"Біреуден біреу артылса,\nӨнер өлшеніп тартылса, \nОқыған, білген — білген-ақ, \nНадан — надан-ақ сан қылса.\n\nОқыған білер әр сөзді, \nНадандай болмас ақ көзді.\nНадан жөндіге жөн келмей, \nБілер қайдағы шәргезді.\n\nНадан қуанар, арсаңдар, \nТаңырқап тұра қалсаңдар. \nТатымды ештеме болмас, \nАдамсып босқа талтаңдар.\n\nАқыл қайғы жоқ онда, \nІсі жоқ — теріс пе, оң ба? \nТіленіп, телміріп жоқ ізденіп,\nТыйын ба, яки бір сом ба?\n\nИт көрген ешкі көзденіп, \nЕлерме жынды сөзденіп. \nЖасынан үлгісіз шіркін,\nНе қылсын өнер ізденіп.\n\nКісімсіп белгілі білгіш, \nБіреуге сондай-ақ күлгіш. \nБұлықсып, бұлданып босқа, \nӨзімшіл, оңбаған шерміш .\n\nКісіде бар болса талап, \nОтырмас ол бойын балап, \nЖүрер, әрқайдан ізденер, \nАлар өз сүйгенін қалап."
1888,"Біреудің кісісі өлсе, қаралы — ол","Біреудің кісісі өлсе, қаралы — ол,\nҚаза көрген жүрегі жаралы — ол.\nКөзінің жасын тыймай жылап жүріп,\nЗарланып неге әнге салады ол?\n\nКүйеу келтір, қыз ұзат, тойыңды қыл,\nҚыз таныстыр — қызыққа жұрт ыржаңшыл. \nҚынаменде , жар-жар мен беташар бар,\nӨлеңсіз солар қызық бола ма гүл?\n\nБала туса, күзетер шілдехана,\nОлар да өлең айтар шулап жана.\nБұрынғы жақсылардан өрнек қалған,\nБиде тақпақ, мақал бар, байқап қара.\n\nТуғанда дүние есігін ашады өлең,\nӨлеңмен жер қойнына кірер денең.\nӨмірдегі қызығың бәрі өлеңмен,\nОйлансаңшы, бос қақпай елең-селең.\n\nӨлеңді айтпақ түгіл, ұға алмайсың,\nАйтсаң да, үддасынаншыға алмайсың.\nСен білмейді екен деп айтпасын ба,\nНеге мұнша сіресіп құп алмайсың?\n\nӨлең деген — әр сөздің ұнасымы,\nСөз қосарлық, орайлы жарасымы.\nСөзі тәтті, мағынасы түзу келсе,\nОған кімнің ұнасар таласуы?\n\nҚарны тоқ хасанадан ұқпас сөзді,\nСөзді ұғар көкірегі болса көзді.\nҚадірін жақсы сөздің білер жанға,\nТаппай айтпа оған да айтар кезді.\n\nСый дәметпе, берсе алма еш адамнан, \nНең кетеді жақсы өлең сөз айтқаннан? \nСүйсінерлік адамды құрмет қыл\nАулақ бол әнін сатып нәрсе алғаннан.\n\nКөп топта сөз танырлық кісі де аз-ақ, \nОндай жерде сөз айтып болма мазақ. \nБіреуі олай, біреуі бұлай қарап,\nТүгел сөзді тыңдауға жоқ қой қазақ.\n\nШортанбай, Дулат пенен Бұқар жырау, \nӨлеңі бірі — жамау, бірі — құрау. \nӘттең дүние-ай, сөз таныр кісі болса, \nКемшілігі әр жерде-ақ көрініп тұр-ау!\n\nМақсұтым — тіл ұстартып, өнер шашпақ,\nНаданның көзін қойып, көңілін ашпақ. \nҮлгі алсын деймін ойлы жас жігіттер, \nДуман-сауық ойда жоқ әуел баста-ақ."
1888,Желсіз түнде жарық ай,"Желсіз түнде жарық ай,\nСәулесі суда дірілдеп, \nАуылдың жаны терең сай, \nТасыған өзен күрілдеп.\n\nҚалың ағаш жапырағы \nСыбырласып өзді-өзі, \nКөрінбей жердің топырағы, \nҚұлпырған жасыл жер жүзі.\n\nТау жаңғырып, ән қосып \nҮрген ит пен айтаққа. \nКелмеп пе едің жол тосып \nЖолығуға аулаққа?\n\nТаймаңдамай тамылжып,\nБір суынып, бір ысып,\nДем ала алмай дамыл қып, \nЕлең қағып, бос шошып.\n\nСөз айта алмай бөгеліп, \nДүрсіл қағып жүрегі,\nТұрмап па еді сүйеніп, \nТамаққа кіріп иегі?"
1888,Көкбайға,"Бұралып тұрып,\nБуыны құрып,\nҚисайта тартып мұрынын; \nӘсемсіп, сәнсіп,\nБілгенсіп, бәлсіп,\nӘр нәрсенің орынын.\n\nКеренау, кердең, бір керім, \nЖақпайды маған сол жерің."
1888,Күз,"Сұр бұлт түсі суық қаптайды аспан,\nКүз болып, дымқыл тұман жерді басқан.\nТойғаны ма, білмеймін, тоңғаны ма,\nЖылқы ойнап, бие қашқан, тай жарысқан.\n\nЖасыл шөп, бәйшешек жоқ бұрынғыдай, \nЖастар күлмес, жүгірмес бала шулай. \nҚайыршы шал-кемпірдей түсі кетіп, \nЖапырағынан айрылған ағаш, қурай.\n\nБіреу малмасапсиды, салып иін , \nСалбыраңқы тартыпты жыртық киім.\nЕнесіне иіртіп шуда жібін,\nЖас қатындар жыртылған жамайды үйін.\n\nҚаз, тырна қатарланып қайтса бермен, \nАстында ақ шомшыжүр, ол бір керуен. \nҚай ауылды көрсең де, жабырқаңқы, \nКүлкі-ойын көрінбейді, сейіл-серуен.\n\nКемпір-шал құржаң қағып, бала бүрсең, \nКөңілсіз қара суық қырда жүрсең.\nКемік сүйек, сорпа-су тимеген соң,\nҮйде ит жоқ, тышқан аулап, қайда көрсең.\n\nКүзеу тозған, оты жоқ елдің маңы,\nТұман болар, жел соқса, шаң-тозаңы.\nОт жақпаған үйінің сұры қашып,\nЫстан қорыққан қазақтың құрысын заңы."
1888,Күлембайға,"Уағалайкүмүссәләм,\nБолыс, мал-жан аман ба? \nМынадайға кез болдың \nАума-төкпе заманда.\nЕл билеген адам жоқ \nАта менен бабаңда.\nБолыстықтан пайда қып, \nШығыныңды алсаң жаман ба? \nҚалжыңдаймын әншейін,\nОған келе де бермес шамаң да.\n\nОрныңнан тұра шабасың, \nАтшабар келсе қышқырып.\nОяз келсе қайтер ең, \nАйдаһардай ысқырып?\nОтырасың үйіңде,\nӨз-өзіңнен күш кіріп.\nБосқа-ақ түсіп қаларсың,\nБіреу кетсе үшкіріп!.."
1888,Қара қатынға,"Қара қатын дегенге, қара қатын,\nҮзіп-жұлып, алып жүр қанағатын.\nАла жаздай байың кеп бір жатпайды, \nҚазақтың не қыласың шарағатын."
1888,Қыс,"Ақ киімді, денелі, ақ сақалды,\nСоқыр, мылқау, танымас тірі жанды. \nҮсті-басы ақ қырау, түсі суық,\nБасқан жері сықырлап, келіп қалды.\nДем алысы — үскірік, аяз бен қар,\nКәрі құдаң — қыс келіп, әлек салды. \nҰшпадайбөркін киген оқшырайтып, \nАязбенен қызарып ажарланды.\nБұлттай қасы жауып екі көзін,\nБасын сіліксе, қар жауып, мазаңды алды. \nБорандай бұрқ-сарқ етіп долданғанда, \nАлты қанат ақ орда үй шайқалды.\nӘуес көріп жүгірген жас балалар, \nБеті-қолы домбығып, үсік шалды.\nШидеммен тон қабаттап киген малшы \nБет қарауға шыдамай теріс айналды.\nҚар тепкенге қажымас қайран жылқы \nТитығы құруына аз-ақ қалды.\nҚыспен бірге тұмсығын салды қасқыр,\nМалшыларым, қор қылма итке малды. \nСоныға малды жайып, күзетіңдер,\nҰйқы өлтірмес, қайрат қыл, бұз қамалды! \nИт жегенше Қондыбай, Қанайжесін,\nҚұр жібер мына антұрған кәрі шалды."
1888,"Қараша, желтоқсан мен сол бір-екі ай","Қараша, желтоқсан мен сол бір-екі ай\nҚыстың басы бірі ерте, біреуі жәй.\nЕрте барсам жерімді жеп қоям деп, \nЫқтырмамен күзеуде отырар бай.\n\nКедейдің өзі жүрер малын бағып,\nОтыруға отын жоқ үзбей жағып.\nТоңған иін жылытып, тонын илеп,\nШекпен тігер қатыны бүрсең қағып.\n\nЖас балаға от та жоқ тұрған маздап, \nТалтайып қақтана алмай, өле жаздап. \nКемпір-шалы бар болса, қандай қиын,\nБір жағынан қысқанда о да азынап.\n\nКәрі қой ептеп сойған байдың үйі,\nҚай жерінде кедейдің тұрсын күйі?\nҚара қидан орта қап ұрыспай берсе,\nО да қылған кедейге үлкен сыйы.\n\nҚар жауса да, тоңбайды бай баласы,\nҮй жылы, киіз тұтқан айналасы.\nБай ұлына жалшы ұлы жалынышты,\nАғып жүріп ойнатар көздің жасы.\n\nБай үйіне кіре алмас тұра ұмтылып,\nБала шықса асынан үзіп-жұлып,\nЫқ жағынан сол үйдің ұзап кетпес,\nҮйген жүктің күн жағын орын қылып.\n\nӘкесі мен шешесі баланы аңдыр,\nО да өзіңдей ит болсын, азғыр-азғыр.\nАсын жөндеп іше алмай қысылады, \nҚұрбысынан ұялып өңшең жалбыр.\n\nЖалшы үйіне жаны ашып ас бермес бай, \nАртық қайыр артықша қызметке орай.\nБайда мейір, жалшыда пейіл де жоқ, \nАңдыстырған екеуін құдайым-ай!\n\nАлса да аяншақтау кедей сорлы,\nЕңбек білмес байдың да жоқ қой орны.\nЖас бала, кемпір-шалын тентіретпей,\nБір қыс сақта, тас болма сен де о құрлы."
1889,Білектей арқасында өрген бұрым,"Білектей арқасында өрген бұрым, \nШолпысы сылдыр қағып жүрсе ақырын. \nКәмшат бөрік, ақ тамақ, қара қасты, \nСұлу қыздың көріп пе ең мұндай түрін?\n\nАласыз қара көзі айнадайын,\nЖүрекке ыстық тиіп салған сайын, \nҮлбіреген ақ етті, ашық жүзді,\nТісі әдемі көріп пе ең қыздың жайын?\nБұраң бел, бойы сұлу, кішкене аяқ, \nБолады осындай қыз некен-саяқ.\nПіскен алма сықылды тәтті қызды \nБоламын да тұрамын көргендей-ақ.\nЕгерде қолың тисе білегіне,\nЛүпілдеп қан соғады жүрегіңе.\nБетіңді тамағына таяп барсаң, \nШымырлап бу енеді сүйегіңе."
1889,Жарқ етпес қара көңілім не қылса да,"Жарқ етпес қара көңілім не қылса да,\nАспанда ай менен күн шағылса да,\nДүниеде, сірә, сендей маған жар жоқ,\nСаған жар менен артық табылса да.\n\nСорлы асық сарғайса да, сағынса да,\nЖар тайып, жақсы сөзден жаңылса да, \nШыдайды риза болып жар ісіне,\nҚорлық пен мазағына табынса да."
1889,Әуелде бір суық мұз — ақыл зерек,"Әуелде бір суық мұз — ақыл зерек,\nЖылытқан тұла бойды ыстық жүрек. \nТоқтаулылық, талапты, шыдамдылық,\nБұл — қайраттан шығады, білсең керек.\nАқыл, қайрат, жүректі бірдей ұста,\nСонда толық боласың елден бөлек.\nЖеке-жеке біреуі жарытпайды,\nЖол да жоқ жарыместі жақсы демек.\nАқыл да, ашу да жоқ, күлкі де жоқ, \nТулап, қайнап бір жүрек қылады әлек. \nБіреуінің күні жоқ біреуінсіз,\nҒылым сол үшеуінің жөнін білмек."
1889,"Ішім өлген, сыртым сау","Ішім өлген, сыртым сау,\nКөрінгенге деймін-ау:\nБүгінгі дос — ертең жау, \nМен не қылдым, япырмау?! \nӨз үйінде өзендей \nКүркірейді, айтса дау.\nКісі алдында кірбеңдеп, \nШабан, шардақ және шау. \nМұндай ма едің ана күн, \nМұның қалай, батыр-ау?\nҮш күн арқаң босаса,\nБола қалдың бас асау.\nЖан қысылса, жайтаңдап, \nЖанды еріткен жайдары-ау. \nЖан жай тапса, сен неге\nЖат мінезсің жабырқау? \nҰрлық пенен қулыққа \nБайлағанда, кестің бау. \nБерерменде бесеусің, \nАларманда және алтау.\nТоп болғанда көресің \nТүрлі дауды жүз тарау. \nАяғында сендейлер \nКөрмей жүр ме ханталау? \nҚайтып кірер есікті \nҚатты серіппе, жарқын-ау! \nЖетілсең де, жетсең де, \nКерек күні бір бар-ау."
1889,Білімдіден шыққан сөз,"Білімдіден шыққан сөз\nТалаптыға болсын кез.\nНұрын, сырын көруге\nКөкірегінде болсын көз.\n\nЖүрегі — айна, көңілі ояу,\nСөз тыңдамас ол баяу.\nӨз өнері тұр таяу,\nҰқпасын ба сөзді тез?\n\nӘбілет басқанелерме,\nСөзге жуық келер ме?\nТүзу сөзге сенер ме\nТүзелмесін білген ез?\n\n«Айтшы-айтшылап» жалынар,\nҰққыш жансып шабынар.\nҰқпай жатып жалығар,\nҰйқылы-ояу бойкүйез.\n\nЖас баладай жеңсікқой,\nБайлаулы емес ақыл, ой,\nОйлағаны — айт пен той,\nЫржаң-қылжаң ит мінез.\n\nСұлу қыз бен я батыр\nБолмаған соң, тәңірі алғыр,\nШығып кетер, я қалғыр,\nОған ақыл — арам без.\n\nЖақсыға айтсаң, жаны еріп,\nҰғар көңіл шын беріп,\nДертті ішіне ем көріп,\nНеге алтынды десін жез.\n\n«Ой, тәңір-айшыл» кер есек,\nҚулық, сұмдық я өсек.\nБолмаған соң, бір есеп –\nМейлі қамқа, мейлі бөз."
1889,"Болыс болдым, мінеки","Болыс болдым, мінеки,\nБар малымды шығындап.\nТүйеде қом, атта май \nҚалмады елге тығындап.\nСүйтсе дағы елімді\nҰстай алмадым мығымдап.\nКүштілерім сөз айтса,\nБас изеймін шыбындап.\nӘлсіздің сөзін салғыртсып,\nШала ұғамын қырындап.\nСыяз бар десе, жүрегім\nОрнықпайды суылдап.\nСыртқыларға сыр бермей,\nҚұр күлемін жымыңдап.\n\nЖай жүргенде бір күні\nАтшабар келді лепілдеп:\n«Оязшықты, сыяз бар»,\n«Ылау » деп, «үй» деп дікілдеп.\nСасып қалдым, күн тығыз,\nЖүрек кетті лүпілдеп.\nТың тұяқ күнім, сүйтсе де,\nҚарбаңдадым өкімдеп.\nСтаршын , биді жиғыздым:\n«Береке қыл» деп, «бекін» деп,\n«Ат жарамды, үй жақсы\nБолсын, бәрің күтін» деп.\nҚайраттанып халқыма\nСөз айтып жүрмін күпілдеп:\n«Құдай қосса, жұртымның\nАқтармын осы жол сүтін» деп,\nҚайраттысып, қамқорсып,\nСайманымды бүтіндеп.\n\nОңашада оязға \nМақтамаймын елімді,\nӨз еліме айтамын:\n«Бергем жоқ, — деп, — белімді». \nМақтанамын кісімсіп,\nОязға сөзім сенімді.\nКөрсеттім деймін, ымдаймын \nКәдік қылар жерімді.\nСөз көбейді, ұлғайды, \nМақтанның көті көрінді.\nҚазақты жеген қайратты «ер»\nҰрынды да берінді.\nӘрлі-берлі тартысып,\nІсі арамы жеңілді.\nАлқыны күшті асаулар \nНоқтаға басы керілді. \nҮлкен-кіші ақының\nБәрі сөз боп терілді.\nҚайрауы жеткен қатты би \nҚайрылып нетсін көңілді.\nӨз малым деп қойған мал \nИесіне берілді.\nАқылы жандар қамалап, \nКептірді сонда ерінді. \nАрызшылар көбейді,\nБолыстың көті шөмейді, \nҚайтсін байғұс демейді,\nБір кептірмей терімді.\nКүн батқанша шабамын \nӘрлі-берлі далпылдап.\nЕтек кеткен жайылып \nАт көтіне жалпылдап.\nОязға жетсін деген боп, \nБоқтап жүрмін барқылдап. \nКейбіреуге таяғым \nТиіп те кетті бартылдап. \nПысықтың көбі бұғып жүр,\nБеттесе алмай шаңқылдап. \nАшылып омырау, күн ыстық, \nҚойын кетті алқылдап.\nЕлі жөнді болыстар \nМақтанып жүр тарқылдап. \nКүлкісі бөлек қарқылдап,\nҮні бөлек сартылдап.\nСөйлесе кетсе бір жерде, \nАғыны қатты аңқылдап.\nОязға кірсе, өзгеден \nМерейі үстем жарқылдап.\nЕлің бұзық болған соң,\nОяз жатыр шартылдап. \nТабаныңнан тозасың,\nҚұр жүгіріп тарпылдап.\nАнтұрғанмын өзім де,\nБір мінезбен өтпеймін.\nМомындық күшті екенін,\nКөрсем дағы күтпеймін.\nСыяздан соң елімді\nҚысып алып кетпеймін.\nӘуелде көтім бос кәпір,\nМықтыға не қып беттеймін?\nЖуанды қойып, жуасты\nБіраз ғана шеттеймін.\nОяз бардағы қылықты\nОяз жоқта етпеймін.\nКәкір-шүкір, көр-жерді\nПайда көріп ептеймін.\nМынау арам, тентек деп,\nЕш кісіні теппеймін.\nӨзімдік бол деп ел жиып,\nҚұрастырып, септеймін.\nБұзақының бүлігін\n«Жақсы ақыл» деп, «құп» деймін.\n\nСүйегім жасық, буын бос,\nБіраз ғана айлам бар.\nАйлам құрсын, білемін — \nБолыстықтың жолы тар.\nҚайтіп көмек болады\nАнтұрған өңкей ұры-қар?\nКөргенім әлгі, ойлашы,\nҰят, намыс, қалды ма ар?\nЕндігі сайлау болғанда,\nТүсе ме деп тағы шар,\nБұл күніме бір күні\nБоламын ғой деймін зар.\nАқыл жеткен туғандар,\nБұл сөзімді ойлаңдар.\nКәтелешкекөбейді,\nСөгіс естіп, тозды ажар.\nМынау елді ұстарлық\nКісі емеспін, кел, құтқар!\nҚолдан келмес қорлыққа\nНеге болдым мұнша іңкәр?\nЕл жайылды, жетпей ме\nОязға да бір хабар?\nТағы бүйтіп кеттің деп\nҚозғау салар, қолға алар.\nҚатты қысым қылған соң,\nБасым сотқа айналар. \nКірік болып түскен соң, \nКөрген күнім не болар? \nӨзіне мәлім, тентектер \nӨз бетімен не табар? \nҚағаз берер, қарманар, \nАяғында сандалар.\n\nБұрынғыдай дәурен жоқ, \nҰлық жолы тарайды. \nӨтірік берген қағаздың \nАлды-артына қарайды.\nӨз қағазы өз көзін \nЖоғалтуға жарайды. \nТауып алып жалғанын, \nҚылмысыңды санайды. \nӨзі залым закүншік \nТанып алды талайды, \nКөрмей тұрып құсамын\nТемір көзді сарайды."
1889,"Жастықтың оты, қайдасың","Жастықтың оты, қайдасың, \nЖүректі түртіп қозғамай? \nҒылымның біліп пайдасын, \nДүниенің көркін болжамай?\n\nАдамның тауып айласын, \nКісілікті ойламай.\nҚаруын көңіл сайласын,\nҚолға ол түспес бойламай.\n\nМахаббат, қызық кім көрер, \nОның да дәмін татпаса?\nБіржола басты кім берер, \nЖаныңа қайғы батпаса?\n\nАямай жанын дос ерер, \nЖолдастықты ақтаса.\nАлдыңа айдап кім келер, \nЕрінбей жүріп бақпаса.\n\nМал бақпақтық шаруа боп, \nАдал тауып асықпай.\nҚұр айғаймен әуре боп, \nӨнердің жайын баса ұқпай.\n\nЕнді нені істейміз,\nБәрінен де бос қалдық? \n«Ауызға келіп түс» дейміз, \nҚылып жүріп құр салдық!"
1889,"Ғашықтық, құмарлық пен — ол екі жол","Ғашықтық, құмарлық пен — ол екі жол,\nҚұмарлық бір нәпсі үшін болады сол.\nСенен артық жан жоқ деп ғашық болдым, \nМен не болсам болайын, сен аман бол.\n\nКөңілімнің рақаты сен болғансың,\nЖасырынба, нұрыңа жан қуансын.\nБірге жаққан біреуге жақпаушы еді,\nСүйкімді тірі жанға неткен жансың?!\n\nҒашықтық келсе, жеңер бойыңды алып, \nЖүдетер безгек ауру сықылданып.\nТұла бой тоңар, суыр, үміт үзсе,\nДәмеленсе өртенер күйіп-жанып."
1889,Жігіт сөзі,"Айттым сәлем, қалам қас,\nСаған құрбан мал мен бас. \nСағынғаннан сені ойлап,\nКелер көзге ыстық жас.\n\nСенен артық жан тумас,\nТуса туар — артылмас.\nБір өзіңнен басқаға \nЫнтықтығым айтылмас.\n\nАсыл адам айнымас,\nБір бетінен қайрылмас. \nКөрмесем де, көрсем де, \nКөңілім сенен айрылмас.\n\nКөзім жатқа қарамас,\nЖат та маған жарамас.\nТар төсекте төсіңді \nИіскер ме едім жалаңаш?\n\nИығымда сіздің шаш, \nАйқаласып тай-талас,\nЛәззат алсақ болмай ма,\nКөз жұмулы, көңіл мас?\n\nСізде сымбат, бізде ықылас, \nОсы сөзім бәрі рас.\nСіздей жардың жалғанда, \nҚызығына жан тоймас.\n\nЕтің етке тигенде,\nДемің тиіп сүйгенде,\nБой шымырлап, тән еріп, \nІшім оттай күйгенде.\n\nЖүрек балқып игенде, \nІшкі сырды түйгенде, \nІздеп табар сұңқармын, \nЖарастықты шүйгенде.\n\nҚылығыңда жоқ оғат,\nҚарап тойман жүз қабат. \nЫстық тартып барасың,\nБір сағаттан бір сағат.\n\nСіз — қырғауыл жез қанат, \nАш бетінді, бері қарат. \nЖақындай бер жуықтап, \nТамағыңнан айқалат!"
1889,Қажымас дос халықта жоқ,"Қажымас дос халықта жоқ, \nАйнымас серт қайда бар?\nАлда көрген артта жоқ,\nМысқыл, өсек, айла бар.\n\nЖақсылығың күнде ұмыт,\nБір жаңылсаң, болды кек. \nПайдасынан бой суыт,\nӨзі тимей жүрсе тек.\n\nПайда, мақтан өзінен,\nАртыла ма ант ұрып?\nЖарыса өсек сөзінен,\nАйта берсін шарқ ұрып.\n\nКімге достық көп еттім,\nТүбі болды бір кейіс.\nЖақсы өмірім, әуре өттің\nЖар таба алмай бір тегіс.\n\nЖау қожаңдап бұртайып,\nДос құбылып, әуре етер.\nКімі тентек, кімде айып, \nТексере алмай өмір өтер.\n\nСыйласарлық тектінің,\nКім танымас нұсқасын?\nКүнде өзімшіл ептінің,\nНесін адам ұстасын?"
1889,Қор болды жаным,"Қор болды жаным,\nСенсізде менің күнім,\nБек бітті халім,\nТағдырдан келген зұлым. \nТағдыр етсе Алла,\nНе көрмейді пәндә?\n\nСайрай бер, тілім,\nСарғайған соң бұл дерттен. \nБүгілді белім,\nЖар тайған соң әр серттен. \nҚамырықты көңіл, \nҚайтсе болар жеңіл?\n\nСағындым сені,\nКөрмедім деп көп заман. \nАдам деп мені,\nСалмадың сен хат маған. \nЖай таба алмай жүрек,\nЖасыған соң сүйек.\n\nБұл қылған зарым \nБарса жардың маңына,\nОл — қылған дәрім \nБарса ғашық жанына. \nОңалдырып ойды,\nТүзетпей ме бойды?"
1889,Қыз сөзі,"Қиыстырып мақтайсыз,\nОйласаң не таппайсыз?\nБізде ерік жоқ, өзің біл,\nӘлде неге бастайсыз.\n\nБіз де әркімді байқаймыз,\nТап бергеннен тайқаймыз.\nСіздей асыл кез болса,\nҚайтіп басты шайқаймыз?\n\nАқылыңа сөзің сай,\nСіз — жалын шоқ, біз — бір май. \nЫстық сөзің кірді ішке,\nМай тұра ма шыжымай.\n\nҚабыл көрсең, көңілім жай,\nТастап кетсең, япырмай,\nИт қор адам болар ма,\nБұл жалғанда сорлыңдай?\n\nТілегімді бермесең,\nАмалым не жерлесең?\nҮйір қылма бойыңа,\nШыны жақсы көрмесең.\n\nҚайғың болар шермен тең,\nҚара көңілім жермен тең.\nСенсіз маған жат төсек \nБолар бейне көрмен тең.\n\nСіз — бір сұңқар шаһбаз,\nЖер жүзінен алған баж.\nБіздей ғаріп есепсіз,\nЕсігіңде жүр мұқтаж.\n\nКөңілің тұрса бізді алып,\nШыныменен қозғалып,\nБіз — қырғауыл, сіз — тұйғын, \nТояттай бер, кел де алып.\n\nТал жібектей оралып,\nГүл шыбықтай бұралып. \nСалмағыңнан жаншылып, \nҚалсын құмар бір қанып…\n\nМұны жаздым ойланып,\nОйда бардан толғанып.\nКірсе ішіңе оқи бер, \nБозбалалар, қолға алып.\n\nМұны оқыса кім танып, \nЖүрегіне от жанып,\nСөзді ұғарлық жан тапса,\nАйтса жарар ән салып.\n\nӨлең жиған тырбанып,\nӘн үйренген ырғалып.\nСорлы Көкбай қор болды-ау, \nОсыншадан құр қалып."
1889,Мәз болады болысың,"Мәз болады болысың,\nАрқаға ұлық қаққанға. \nШелтірейтіп орысың,\nШенді шекпен жапқанға.\n\nКүнде жақсы бола ма,\nБір қылығы жаққанға? \nОқалы тон тола ма, \nАр-ұятын сатқанға?!\n\nКүлмең қағып қасқайып, \nСалынып ап мақтанға.\nТаң қаламын қампайып, \nЖоқты-барды шатқанға.\n\nҮйі мәз боп, қой сойды \nШүйіншіге шапқанға.\nӘуре қылды, салды ойды \nҮйдегі тыныш жатқанға.\n\nЕш нәрсе емес жұбанар \nАқыл көзбен баққанға.\nЖас баладай қуанар,\nБір тәттіні татқанға.\n\nКөзі барлар ойының \nКүлер көтін ашқанға, \nҚасиетін бойының \nБекер төгіп шашқанға.\n\nҚуанарлық қыз емес \nЖылтырауық таққанға. \nӨзгелерді, біз емес,\nТүсірмекші қақпанға.\n\nОсы да есеп бола ма \nАр, абұйыр тапқанға?\nМиың болса жолама \nБос желігіп шапқанға.\n\nБір бес надан, оңбассың,\nНансаң, онын қосқанға.\nЖасық, жаман болмассың,\nЖамандықтан қашқанға.\n\nОл «болдым-ақ» дей берер,\nБұлғақ қағып басқанға.\nЕлең қағып елбірер,\nЕлертіп көзді аспанға.\n\nЖайы мәлім шошқаның,\nТүрткенінен жасқанба.\nБір ғылымнан басқаның\nКеселі көп асқанға.\n\nОдан үміт кім қылар,\nЖол табар деп сасқанда?\nҮйтіп асқан жолығар\nКешікпей-ақ тосқанға."
1889,Мен жазбаймын өлеңді ермек үшін,"Мен жазбаймын өлеңді ермек үшін,\nЖоқ-барды, ертегіні термек үшін.\nКөкірегі сезімді, тілі орамды,\nЖаздым үлгі жастарға бермек үшін.\nБұл сөзді тасыр ұқпас, талапты ұғар, \nКөңілінің көзі ашық, сергек үшін.\n\nТүзу кел, қисық-қыңыр, қырын келмей, \nСыртын танып іс бітпес, сырын көрмей. \nШу дегенде құлағың тосаңсиды.\nӨскен соң мұндай сөзді бұрын көрмей. \nТаң қаламын алдыңғы айтқанды ұқпай, \nЖәне айта бер дейді жұрт тыным бермей.\n\nСөз айттым «Әзірет Әлі, айдаһарсыз», \nМұнда жоқ алтын иек, сары ала қыз. \nКәрілікті жамандап, өлім тілеп,\nБолсын деген жерім жоқ жігіт арсыз. \nӘсіре қызыл емес деп жиренбеңіз,\nТүбі терең сөз артық, бір байқарсыз.\n\nБатырдан барымташы туар даңғой, \nҚызшыл да, қызықшыл да әуре жан ғой. \nАрсыз, малсыз, ақылсыз, шаруасыз, \nЕлірмелі маскүнем байқалған ғой.\nБес-алты мисыз бәңгікүлсе мәз боп, \nҚинамай қызыл тілді кел, тілді ал, қой!\n\nӨлеңі бар өнерлі інім, сізге \nЖалынамын, мұндай сөз айтпа бізге.\nӨзге түгіл өзіңе пайдасы жоқ,\nЕсіл өнер қор болып кетер түзге.\nСәнқой, даңғой, ойнасшы, керім-кербез, \nҚанша қызық болады өзіңізге?"
1889,Сәулең болса кеудеңде,"Сәулең болса кеудеңде,\nМына сөзге көңілің бөл.\nЕгер сәулең болмаса,\nМейлің тіріл, мейлің өл.\nТанымассың, көрмессің,\nҚаптаған соң көзді шел.\nИмамсыздық намазда –\nҚызылбастыңсалған жол.\nКөп шуылдақ не табар,\nБилемесе бір кемел?\nБерекелі болса ел –\nЖағасы жайлау ол бір көл.\nЖапырағы жайқалып,\nБұлғақтайды соқса жел.\nЖан-жағынан күркіреп \nҚұйып жатса аққан сел,\nОның малы өзгеден \nӨзгеше боп өсер тел.\n\nБерекесі кеткен ел –\nСуы ашыған батпақ көл.\nҚұс қаңқылдап, жағалап,\nСулай алмас жазғы төл.\nОның суын ішкен мал \nТышқақ тиіп, аспас бел.\nКөл деп оны кім жайлар,\nСуы құрсын, ол бір — шөл.\nЕдиница– жақсысы,\nЕрген елі бейне нөл.\nЕдиница нөлсіз-ақ,\nӨз басындық болар сол.\nЕдиница кеткенде,\nНе болады өңкей нөл?\nБерекеңді қашырма,\nЕл тыныш болса, жақсы сол.\nРас сөзге таласып,\nАқжем болма, жаным, кел!"
1889,Сегіз аяқ,"Алыстан сермеп,\nЖүректен тербеп,\nШымырлап бойға жайылған; \nҚиуадан шауып,\nҚисынын тауып,\nТағыны жетіп қайырған –\nТолғауы тоқсан қызыл тіл, \nСөйлеймін десең өзің біл.\n\nӨткірдің жүзі,\nКестенің бізі\nӨрнегін сендей сала алмас.\nБілгенге маржан,\nБілмеске арзан,\nНадандар бәһраала алмас.\nҚиналма бекер, тіл мен жақ, \nКөңілсіз құлақ — ойға олақ.\n\nБасында ми жоқ,\nӨзінде ой жоқ,\nКүлкішіл кердең наданның.\nКөп айтса көнді,\nЖұрт айтса болды –\nӘдеті надан адамның.\nБойда қайрат, ойда көз \nБолмаған соң, айтпа сөз.\n\nҚайнайды қаның,\nАшиды жаның,\nМінездерін көргенде.\nЖігерлен, сілкін,\nҚайраттан, беркін\nДеп насихат бергенде,\nҰятсыз, арсыз салтынан, \nҚалғып кетер артынан.\n\nАулаққа шықпай,\nСыбырлап бұқпай,\nМейірленбес еш сөзге.\nПайдасыз тақыл–\nБайлаусыз ақыл,\nАтадан бала ойы өзге.\nСанасыз, ойсыз, жарым ес,\nӨз ойында ар емес.\n\nТасыса өсек,\nЫсқыртса кесек,\nҚұмардан әбден шыққаны.\nКүпілдек мақтан\nТабытын қаққан –\nАңдығаны, баққаны.\nЫнсап, ұят, терең ой \nОйлаған жан жоқ, жауып қой.\n\nБолмасын кекшіл,\nБолсайшы көпшіл,\nЖан аямай, кәсіп қыл.\nОрынсыз ыржаң,\nБолымсыз қылжаң\nБола ма дәулет, нәсіп бұл?\nЕңбек қылсаң ерінбей –\nТояды қарның тіленбей.\n\nЕгіннің ебін,\nСауданың тегін\nҮйреніп, ойлап, мал ізде.\nАдал бол — бай тап,\nАдам бол — мал тап,\nҚуансаң қуан сол кезде.\nБіріңді қазақ, бірің дос \nКөрмесең, істің бәрі бос.\n\nМалыңды жауға,\nБасыңды дауға\nҚор қылма, қорға, татулас.\nӨтірік, ұрлық,\nҮкімет зорлық\nҚұрысын, көзің ашылмас.\nҰятың, арың оянсын,\nБұл сөзімді ойлансын.\n\nТамағы тоқтық,\nЖұмысы жоқтық\nАздырар адам баласын.\nТаласып босқа,\nЖау болып досқа,\nҚор болып, құрып барасың. \nӨтірік шағым толды ғой, \nӨкінер уақытың болды ғой.\n\nЖұмыссыз сандал,\nЕріксіз малды ал\nДеген кім бар сендерге? \nҚулықты көргіш,\nСұмдықты білгіш\nТабылар кісі жөндерге.\nҮш-төрт жылғы әдетің \nӨзіңе болар жендетің.\n\nАуырмай тәнім,\nАуырды жаным,\nҚаңғыртты, қысты басымды. \nТарылды көкірек,\nҚысылды жүрек,\nАғызды сығып жасымды. \nСүйеніп күлкі, тоқтыққа, \nТартыпты өнер жоқтыққа.\n\nҚайратым мәлім,\nКелмейді әлім,\nМақсұт — алыс, өмір — шақ. \nӨткен соң базар,\nҚайтқан соң ажар,\nНе болады құр қожақ?!\nКеш деп қайтар жол емес, \nЖол азығым мол емес.\n\nБір кісі мыңға,\nЖөн кісі сұмға\nӘлі жетер заман жоқ.\nҚадірлі басым,\nҚайратты жасым\nАйғаймен кетті, амал жоқ. \nБолмасқа болып қара тер, \nҚорлықпен өткен қу өмір.\n\nСөзуар білгіш,\nЗакүншік, көргіш,\nАтанбақ — мақсұт, мақтанбақ. \nЖасқанып, қорқып,\nЖорғалап, жортып,\nИменсе елің, баптанбақ. \nҚарғағанын жер қылмақ, \nАлқағанын зор қылмақ.\n\nХош, қорықты елің,\nҚорқытқан сенің\nӨнерің қайсы, айтып бер.\nЕл аңдып сені,\nСен аңдып оны,\nҚылт еткізбей бағып көр. \nОйнасшы қатын болса қар, \nАңдыған ерде қала ма ар?\n\nКөмексіз кезің,\nБір жалғыз өзің\nБаға алмай, басың сандалар. \nБауырыңа тартқан,\nСырыңды айтқан\nСырласың сырт айналар.\nОл қаны бұзық ұры, қар, \nҚапысын тауып сені алар.\n\nБасы-көзі қан боп,\nАрқа-басы шаң боп,\nЖәне тұрып жалпылдап; \nЖығылып тұрып,\nБуыны құрып,\nТағы қуып салпылдап –\nАбұйыр қайда, ар қайда? \nӘз басыңа не пайда?\n\nИт үрсе, бала \nТаяғын ала,\nҚуады итпен кектесіп. \nҰрысқансып «ой» деп,\n«Ұят» деп, «қой» деп,\nҮлкендер тыяр «тек» десіп.\nОны білсең, мұның не? \nМен де ұят іс қылдым де.\n\nБілгенге жол бос,\nБолсашы қол бос,\nТалаптың дәмін татуға.\nБілмеген соқыр,\nҚайғысыз отыр,\nТамағы тойса жатуға.\nНе ол емес, бұл емес,\nМенің де күнім күн емес.\n\nҒылымды іздеп,\nДүниені көздеп,\nЕкі жаққа үңілдім.\nҚұлағын салмас,\nТіліңді алмас,\nКөп наданнан түңілдім.\nЕкі кеме құйырығын \nҰста, жетсін бұйрығың.\n\nЖартасқа бардым,\nКүнде айғай салдым,\nОнан да шықты жаңғырық.\nЕстісем үнін,\nБілсем деп жөнін,\nКөп іздедім қаңғырып.\nБаяғы жартас — бір жартас, \nҚаңқ етер, түкті байқамас.\n\nЖаяуы қапты,\nАттысы шапты,\nҚайрылып сөзді кім ұқсын.\nІште дерт қалың,\nАуыздан жалын\nБұрқ етіп, көзден жас шықсын. \nКүйдірген соң шыдатпай,\nҚоя ма екен жылатпай?\n\nМамықтан төсек,\nТастай боп кесек,\nЖамбасқа батар, ұйқы жоқ.\nСыбыр боп сөзі,\nМәз болып өзі,\nОйланар елдің сыйқы жоқ.\nБаяғы қулық, бір алдау, \nҚысылған жерде — жан жалдау.\n\nАтадан алтау,\nАнадан төртеу,\nЖалғыздық көрер жерім жоқ.\nАғайын бек көп,\nАйтамын ептеп,\nСөзімді ұғар елім жоқ.\nМоласындай бақсының \nЖалғыз қалдым — тап шыным!"
1889,Сен мені не етесің?,"Сен мені не етесің?\nМені тастап,\nӨнер бастап \nЖайыңа \nЖәне алдап,\nАрбап,\nӨз бетіңмен сен кетесің.\n\nНеге әуре етесің?\nҚосылыспай,\nБасылыспай,\nБайыңа \nЖәне жаттан \nБай тап,\nӨмір бойы қор өтесің.\nЕт жүрек өртенді,\nОт боп жанып,\nЖалын шалып \nІшіме.\nИттей қормын,\nЗармын,\nСен үздің ғой бұл желкемді. \nКім білер ертеңді?\n\nӨлім айтпас,\nКелсе қайтпас \nКісіге.\nБүгінгі күн \nБармын,\nЖолдас еттің сен бөтенді.\nҒашықтық — қиын жол.\nЖетсең — жеттің.\nЖетпей өттің,\nНе болды?\nАрманда өмір \nӨтті,\nОйлар ма екен бір мені сол? \n\nСалдырап аяқ-қол,\nЖетпей сертке,\nІшім дертке \nТез толды.\nАжал уақыты \nЖетті,\nМен өлейін, сен сау бол.\nШын жүрек — бір жүрек,\nҚайта толқып,\nЖолдан қорқып,\nАйнымас.\nШегінісіп.\nҚайтпас,\nӨлсе бір сөзбен, не керек?\nБілесің, сен зерек,\nМен пендеңе,\nБолды деме,\nКел, қарас.\nЕшкім сөгіс \nАйтпас,\nРахым қылсаң, кел ертерек!\n\nШын ғашық мен саған!\nКейіп жүрсем,\nСені көрсем,\nЛәм-мим деп \nБір сөз айтар \nХал жоқ,\nЕріп кетер бой сол заман.\nОйыңды сен маған \nБір бөлмедің,\nТез келмедің\nМені іздеп.\nІшінде ыстық \nҚан жоқ,\nТас бауыр жар, бол қош аман!\n\nЖар, сенің көңілің тоқ,\nАқ етінді,\nНұр бетіңді \nМеншікті \nҚылмаған соң \nАлла,\nӨзі сорлы етсе, амал жоқ.\nСен аттың жөнсіз оқ,\nТәңірі — қазы,\nТас таразы,\nТентекті \nСұрамас деп \nҚалма,\nСерт бұзғанның, біл, орыны — шоқ."
1889,Тұлпардан тұғыр озбас шабылса да,"Тұлпардан тұғыр озбас шабылса да,\nОған да үкі, тұмар тағылса да. \nҚыжыртпай мені сырттан жүре алмайды, \nКім желігіп, қай шеттен қағынса да.\n\nКүшік ит бөрі ала ма жабылса да? \nТәңірі сақтар, табандап тап ұрса да.\nАрсыз адам арсаңдап, арсылдайды,\nӘр жерде-ақ керегеге таңылса да.\n\nҚұтырды көпті қойып азғанасы,\nАрызшы орыс — олардың олжаласы. \nБірде оны жарылқап, бірде мұны,\nҚуды ұнатты-ау Семейдің бұл қаласы."
1889,Онегиннің өлердегі сөзі (Абай өзі шығарған),"Жарым жақсы киім киіп,\nКелді жанға жылы тиіп.\nДиуана болды бұл көңілім, \nБасылмай бір құшып, сүйіп.\nБойым тұр дал болып ұйып, \nКөңілім жүр құс болып шүйіп. \nЕсіркеп сүйгізіп еді,\nКетіппін жүз есе күйіп.\nҚылдың арам ойыңды,\nБір бұрмадың мойныңды.\nСен ақылмен көңіліңді \nТыйып, жеңдің бойыңды.\nМен бұрылып түзеле алман, \nҚайтсін дедің сорлыңды…\nАтам, анам — қара жер,\nСен аша бер қойныңды.\nСенен басқа еш жерден\nТаба алмадым орнымды."
1890,"Асқа, тойға баратұғын","Асқа, тойға баратұғын,\nЖаны асығып, жас жігіт. \nҚолға кетті жауға бір күн,\nТірі адамның ісі — үміт.\n\nҚозғады жау батыр ерді, \nЖауға сойқан салғалы. \nҚалыңдығы қала берді,\nЖатыр еді алғалы.\n\nАсықсаң да, шырағым,\nСаған деген құданың \nЖазылған қандай жарлығы, \nЕсіткен жоқ құлағың.\n\nҚалыңдық құшып, сүюге, \nКүйеуіне ынтызар.\nКелісімен тиюге,\nДайындалған ойы бар.\n\nКөйлегін ақтан тіккіштеп, \nКүні-түні дем алмай,\nБітіруге жүр күштеп, \nАсыққансып, тоқталмай.\n\nСен асыққан екен деп,\nАлла әмірін өзгертпес. \nАйтқаның болар ма екен деп, \nМен қорқамын, көз жетпес.\n\nЖара басты кеудені,\nЖаудан өлді ар үшін. \nЕскермей өзге дүниені,\n«Аһ!» деп өтті жар үшін. \n\nЖамандық тұрмас күттіріп,\nЕл есітті, қыз білді.\nАқ көйлекті бітіріп,\nКебінім деп киді, өлді…\n\nҚол жетпеген некені \nСүйіп кеткен жан екен.\nКөзің неге жетеді,\nҚосылмақ онда бар ма екен?\n\nШыны ғашық жар болса,\nНеге өлдім деп налымас.\nОнда екеуі кез келсе,\nБірін бірі танымас."
1890,Ата-анаға көз қуаныш,"Ата-анаға көз қуаныш –\nАлдына алған еркесі. \nКөкірегіне көп жұбаныш, \nГүлденіп ой өлкесі.\nЕркелік кетті,\nЕр жетті,\nНе бітті?\n\nОқытарсың молдаға оны, \nҮйретерсің әр нені.\nМедеу етіп ойы соны, \nЖаны тыныштық көрмеді.\nЖасында күтті,\nДәме етті,\nБосқа өтті.\n\nАта көңіл жанбаса бір,\nАртық өнер шықпаса.\nЕл танымай, үй танып құр, \nШаруасын да ұқпаса –\nҮміті қайда?\nСоны ойла,\nАбайла!\n\nСүйер ұлың болса, сен сүй, \nСүйінерге жарар ол.\nСүйкімі жоқ құр масыл би\nСүйретіліп өтер сол. \nТабылмас қайла,\nОйбайла –\nНе пайда?\n\nЗарланарсың, ойланарсың,\nНе болам деп енді мен. \nҚұрбылардан қорланарсың,\nТәңірі ісіне сен де көн. \nҚайғысыз пенде\nКөрдің бе\nӨміріңде?\n\nТәңірі сорлы етсе пенде,\nНе бітірер құр жылап.\nЖігері жоқ ақылы кенде, \nЖамбасыңнан жат сұлап.\nБір жаман мен бе,\nДедің бе,\nКөңіліңде?"
1890,Бай сейілді,"Бай сейілді,\nБір пейілді\nЕлде жақсы қалмады. \nЕлдегі еркек,\nБосқа селтек\nҚағып елін қармады.\n\nЖөнді — жөнсіз,\nСөз — теңеусіз,\nБас пен аяқ бір қысап. \nҰрысса орыс,\nЕлге — болыс\nҮйден ұрған итке ұсап.\n\nӨзі ұлыққа \nҚәдірі жоққа\nҚарамай, өз халқына \nСөз қайырмай,\nЖөнді айырмай,\nЖұртқа шабар талпына.\n\nТанымадық,\nЖарымадық\nЖақсыға бір іргелі. \nҚолына алып,\nПәле салып,\nАңдығаны өз елі.\n\nШашты барын,\nБерді малын\nБоларында жұртына. \nЕміреніспес,\nЕнді піспес,\nҰқсамас еш сыртына.\n\nКетті бірлік,\nСөнді ерлік,\nЕнді кімге беттемек?\nЕлің — ала,\nОтты шала,\nТайса аяғың, кім көмбек?\n\nӨтті өмірім,\nҚайтты көңілім\nБұл дүниенің ісіне.\nЖасы құрбы,\nЖаны тұрғы,\nДос па деген кісіге.\n\nЕл керексіп,\nСөзге емексіп,\nНе болады мақтаның? \nПейілі шикі,\nАқылы күйкі,\nОсы жұрт па тапқаның?"
1890,Ем таба алмай,"Ем таба алмай,\nОт жалындай,\nТолды қайғы кеудеге. \nСырласа алмай,\nСөз аша алмай \nПендеге.\n\nБосқа ұялып,\nТекке именіп,\nКімді көрсем, мен сонан. \nБетті бастым,\nТұра қаштым \nЖалма-жан.\n\nҰйқы, тамақ \nҚалды тым-ақ\nКерегі жоқ іс болып.\nЖай жатпағым,\nТыныш таппағым,\nКүш болып.\nЖас жүрегім \nЖанды менің,\nЖай таба алмай, япырым! \nӨзің оңда\nЖақсы жолға \nАқырын.\n\nЖас теректің \nЖапырағы\nЖамырайды, соқса жел. \nТүсті мойын,\nТолды қойын,\nАқты сел.\n\nМен паң едім,\nБейғам едім,\nЕштеңеден қайғысыз. \nТез дерттендім,\nКейде өртендім,\nКейде мұз."
1890,Жазғытұры,"Жазғытұры қалмайды қыстың сызы,\nМасатыдай құлпырар жердің жүзі. \nЖан-жануар, адамзат анталаса,\nАта-анадай елжірер күннің көзі.\n\nЖаздың көркі енеді жыл құсымен, \nЖайраңдасып жас күлер құрбысымен. \nКөрден жаңа тұрғандай кемпір мен шал,\nЖалбаңдасар өзінің тұрғысымен.\n\nҚырдағы ел ойдағы елмен араласып, \nКүлімдесіп, көрісіп, құшақтасып.\nШаруа қуған жастардың мойыны босап, \nСыбырласып, сырласып, мауқын басып.\n\nТүйе боздап, қой қоздап — қорада шу, \nКөбелек пен құстар да сайда ду-ду.\nГүл мен ағаш майысып қарағанда\nСыбдыр қағып, бұраңдап ағады су.\n\nКөл жағалай мамырлап қу менен қаз, \nЖұмыртқа іздеп, жүгіріп балалар мәз. \nҰшқыр атпен зырлатып тастағанда, \nЖарқ-жұрқ етіп ілінер көк дауылпаз.\nҚұс қатарлап байлаған қанжығаға \nҚыз бұраңдап жабысып, қылады наз.\n\nЖазға жақсы киінер қыз-келіншек,\nЖер жүзіне өң берер гүл-бәйшешек. \nҚырда торғай сайраса, сайда бұлбұл, \nТаудағы үнін қосар байғыз, көкек.\n\nЖаңа пұлмен жамырап саудагерлер, \nДиханшылар жер жыртып, егін егер.\nШаруаның бір малы екеу болып,\nЖаңа төлмен көбейіп, дәулет өнер.\n\nБезендіріп жер жүзін тәңірім шебер, \nМейірбандық дүниеге нұрын төгер.\nАнамыздай жер иіп емізгенде,\nБейне әкеңдей үстіңе аспан төнер.\n\nЖаз жіберіп, жан берген қара жерге \nРахметіне Алланың көңіл сенер.\nМал семірер, ақ пенен ас көбейер, \nАдамзаттың көңілі өсіп, көтерілер.\n\nҚара тастан басқаның бәрі жадырап,\nБір сараңнан басқаның пейілі енер. \nТамашалап қарасаң тәңірі ісіне,\nБойың балқып, ериді іште жігер.\n\nКемпір-шал шуақ іздеп, бала шулар,\nМал мазатсып, қуанып, аунап-қунар.\nЖыршы құстар әуеде өлең айтып,\nҚиқу салар көлдегі қаз бен қулар.\n\nКүн жоқта кісімсінер жұлдыз бен ай,\nОл қайтсін қара түнде жарқылдамай.\nТаң атқан соң шығарын күннің біліп,\nӨңі қашып, бола алмас бұрынғыдай.\n\nКүн — күйеу, жер — қалыңдық сағынышты, \nЕкеуінің құмары сондай күшті.\nКүн қырындап жүргенде көп қожаңдап,\nКүйеу келді — ай, жұлдыз көтін қысты.\n\nАй, жұлдызға жылы жел хабар беріп, \nЖан-жануар қуанар тойға елеріп.\nАзалы ақ көрпесін сілке тастап,\nЖер күлімдер, өзіне шырай беріп.\n\nКүн — күйеуін жер көксеп ала қыстай, \nБіреуіне біреуі қосылыспай,\nКөңілі күн лебіне тойғаннан соң \nЖер толықсып, түрленер тоты құстай.\n\nАдам тіктеп көре алмас күннің көзін,\nСүйіп, жылып тұрады жан лебізін.\nҚызыл арай, сары алтын шатырына,\nКүннің кешке кіргенін көрді көзім."
1890,Кейде есер көңіл құрғырың,"Кейде есер көңіл құрғырың,\nМахаббат іздеп талпынар.\nІшем деп бейнет сусынын,\nАсау жүрек алқынар.\n\nТартқан бейнет, өткен жас, \nЖүректің отын сөндірмес. \nМахаббат — өмір көркі, рас, \nӨлген соң о да үндемес.\n\nМахаббатсыз дүние дос,\nХайуанға оны қосыңдар. \nҚызықтан өзге қалсаң бос, \nҚатының, балаң, досың бар.\n\nЖүрегі жұмсақ білген құл,\nШын дос таппай тыншымас. \nПайда, мақтан бәрі — тұл, \nДоссыз ауыз тұшымас."
1890,Келдік талай жерге енді,"Келдік талай жерге енді, \nКіруге-ақ қалдық көрге енді.\nҚызыл тілім буынсыз,\nСөзімде жаз бар шыбынсыз, \nТыңдаушымды ұғымсыз\nҚылып тәңірім берген-ді.\n\nОсы жасқа келгенше,\nӨршеленіп өлгенше,\nТаба алмадық бір адам \nБіздің сөзге ергенді.\n\nӨмірдің өрін тауысып,\nБілімсізбен алысып,\nШықтық міне белге енді.\n\nЕнді аяңда, жығылма,\nСыймас жерге тығылма,\nҚой бұрынғы желгенді!\n\nҚайғы шығып иыққа,\nҚамалтпасын тұйыққа,\nСергі, көңілім, сергі енді! \n\nБалапан құстай оңдалып,\nҚанатыңды қомданып,\nЖатпа ұяда, қорғанып,\nҰш, көңілім, көкке, кергі енді! \n\nКөңілде қайғы, қалың зар, \nАйтатұғын сөзім бар,\nСалсын құлақ ұққандар,\nӨрбі, сөзім, өрбі енді!\n\nІште қайғы дерт пысып,\nКөкіректі өрт қысып,\nАйтуға көңілім тербенді.\n\nӨзің жалғыз, надан көп,\nҰқтырасың сен не деп,\nӘулекі, арсыз елге енді? \n\nТыныштық сүймей қышынып, \nӨтірікке тұшынып,\nПәледен тұрмас шошынып,\nТұл бойын желік жеңген-ді. \n\nТуған жерді қия алмай,\nТентекті жеңіп, тыя алмай,\nӘлі отырмыз ұялмай,\nТаба алмадық өңге елді. \n\nӘзелде тәңірім сорлы етті,\nАрсыз елмен әуре етті,\nЖалғыз үйде күңірентті,\nТағдырға білдік көнгенді. \n\nАдам деген даңқым бар,\nАдам қылмас халқым бар,\nӨтірік пен өсекке \nБәйге атындай аңқылдар \nТұла бойым шіміренді. \n\nБарма топқа шақырмай,\nЖат үйіңде шатылмай, \nШыдармын ба, япырмай,\nЖатуға шықпай үйде енді? \n\nҚатыныңның ойнасын \nКөрсең, білсең қоймасын,\nНе ойлар едің өз басың,\nСонымен тең біз де енді."
1890,"Өзгеге, көңілім, тоярсың","Өзгеге, көңілім, тоярсың,\nӨлеңді қайтіп қоярсың?\nОны айтқанда толғанып,\nІштегі дертті жоярсың.\nСайра да зарла, қызыл тіл, \nҚара көңілім оянсын. \nЖыласын, көзден жас ақсын, \nОмырауым боялсын.\nҚара басқан, қаңғыған,\nХас надан нені ұға алсын? \nКөкірегінде оты бар,\nҚұлағын ойлы ер салсын. \nТыңдамаса еш адам,\nӨз жүрегім толғансын.\nӘр сөзіне қарасын,\nІштегі дертім қозғалсын. \nӘуелесін, қалқысын,\nОт жалын боп шалқысын. \nЖылай-жырлай өлгенде, \nАрттағыға сөз қалсын.\nМендей ғарып кез болса, \nМойын салсын, ойлансын. \nҚабыл көрсе сөзімді,\nКім таныса, сол алсын.\nНе пайда бар — мың надан\nСырттан естіп таңдансын. \nОнан дағы бір есті,\nІшкі сырын аңғарсын.\nӨздерің де ойлаңдар,\nНеше түрлі жан барсың. \nҒылым да жоқ, ми да жоқ, \nДаладағы аңдарсың. \nЖүрегіңмен тыңдамай, \nҚұлағыңмен қармарсың.\nСоны көріп, соларға,\nҚайтіп қана сарнарсың?!"
1890,Тайға міндік,"Тайға міндік,\nТойға шаптық,\nЖақсы киім киініп.\nҮкі тақтық,\nКүлкі бақтық,\nЖоқ немеге сүйініп. \nКүйкентай күтті,\nҚұс етті,\nНе бітті?\n\nАтамыз бар,\nМолдамыз бар,\nАйтқанына көнбедік.\nАрт жағында,\nБіз соған зар,\nБоламыз деп білмедік. \nҰрланып қаштық, \nЖолғастық,\nШуластық.\n\nЖазу жаздық,\nХат таныдық,\nБолдық азат молдадан. \nШала оқудан,\nНе жарыдық,\nҚалғаннан соң құр надан? \nБағасыз жастық –\nБозбастық,\nАдастық.\n\nБозбалалық –\nҚыз қарадық,\nҚалжың, әзіл сөйлестік.\nАт жараттық,\nСән тараттық,\nӘуейілік күйлестік.\nКөңілге келер,\nКім жолар,\nКім көнер?\n\nҚайын бардық,\nҚатын алдық,\nЕнші тиді азғана.\nШаруа атандық,\nЕнді ойландық,\nҚала берді бозбала. \nБұрынғы қайда? \nОйбайла –\nНе пайда?"
1890,Жұмбақ («Алла мықты жаратқан сегіз батыр»),"Алла мықты жаратқан сегіз батыр,\nБаяғыдан соғысып әлі жатыр.\nКезек-кезек жығысып, жатып-тұрып,\nКім жығары белгісіз түбінде ақыр.\n\nШешуі:\nМұны тапсам ойланып, ақын деңіз,\nТаба алмасам, ақылды болар неміз?\nҚыс пенен жаз, күн мен түн, тақ пенен жұп, \nЖақсылық пен жамандық — болды сегіз."
1890,Жұмбақ («Қара жер адамзатқа болған мекен»),"Қара жер адамзатқа болған мекен,\nҚазына іші толған әр түрлі кен.\nІшінде жүз мың түрлі асылы бар,\nСолардың ең артығы немене екен?\n\nШешуі: темір."
1890,"Жұмбақ («Сыналар, ей жігіттер, келді кезің»)","Сыналар, ей, жігіттер, келді жерің,\nСәулең болса, бермен кел талапты ерің. \nЖан құмары дүниеде немене екен –\nСоны білсең, әрнені білгендерің.\n\nШешуі: білмекке құмарлық."
1891,Жастықтың оты жалындап,"Жастықтың оты жалындап,\nЖас жүректе жанған шақ. \nТалаптың аты арындап,\nӘр қиынға салған шақ.\n\nУайым аз, үміт көп,\nЕт ауырмас бейнетке. \nБүгін-ертең жетем деп,\nКөңілге алған дәулетке.\n\nҚайратпен кіріп жалынбай, \nАқылмен тауып айласын.\n«Мен қалайға» салынбай, \nЖылы жүзбен жайнасын.\n\nҚайратқа сеніп қақтықпай, \nЖазасын тауып жауласар. \nҚатынша тілмен шаптықпай, \nМайданға шықса жарасар.\n\nЖалыны қайтар дененің,\nҮнемі тұрмас осы шақ.\nТалайғы кәрі дүниенің \nБір кетігін ұстап бақ.\n\nҚұйрығы шаян, беті адам, \nБайқамай сенбе құрбыға! \nЖылмаңы сыртта, іші арам,\nКез болар қайда сорлыға.\n\nДосыңа достық — қарыз іс, \nДұшпаныңа әділ бол.\nАсығыс түбі — өкініш,\nОйланып алмақ — сабыр сол.\n\nАқ көңілді жақсыдан \nАянбай салыс ортаға.\nАқылы, ары тапшыдан \nҚу сөзін алма қолқаға.\n\nСұм-сұрқия, қу заман \nГүл көрінер жігітке.\nҚызықты өмір жайнаған, \nКеудесі толып үмітке.\n\nБір нәрсені ұнатса,\nҚайта ойланып қарамас. \nМақтатып жұртты шулатса, \nҚұмары сол қызба бас.\n\nСенісерге келгенде,\nСене берер талғамай. \nЖұрты құрғыр сенгішке \nТұра ма қулық жалғамай?\n\nАры кеткен алдағыш, \nМені-ақ алда, сөкпейін. \nБалы тамған жас қамыс \nОрмасаңшы көктейін!\n\nСені жақсы көрмесе,\nСенер ме еді сөзіңе? \n«Япырмай!..» деп терлесе, \nАр емес пе өзіңе?"
1891,Заманақыр жастары,"Заманақыр жастары, \nҚосылмас ешбір бастары. \nБіріне бірі қастыққа\nҚойнына тыққан тастары.\n\nСаудасы — ар мен иманы, \nҚайрат жоқ бойын тыйғалы. \nЕңбекпен етті ауыртпай, \nҚұр тілменен жиғаны.\n\nӨнімсіз іске шеп-шебер, \nМайданға түспей несі өнер? \nСиырша тойса мас болып, \nӨреге келіп сүйкенер.\n\nКүлмеңдеп келер көздері, \nҚалжыңбас келер өздері. \nКекектеп секек етем деп, \nШошқа туар сөздері."
1891,Көзімнің қарасы,"Көзімнің қарасы,\nКөңілімнің санасы, \nБітпейді ішімде, \nҒашықтың жарасы.\n\nҚазақтың данасы,\nЖасы үлкен ағасы.\nБар демес сендей бір \nАдамның баласы.\n\nЖылайын, жырлайын, \nАғызып көз майын. \nАйтуға келгенде,\nҚалқама сөз дайын.\n\nЖүректен қозғайын, \nӘдептен озбайын.\nӨзі де білмей ме,\nКөп сөйлеп созбайын.\n\nТереңдеп қарайсың, \nТелміріп тұрмайсың. \nБихабар жүргенсіп,\nБек қатты сынайсың.\n\nСан кісі мұңайсын, \nСабырмен шыдайсың. \nКүйемін, жанамын,\nЕш рахым қылмайсың.\n\nКең маңдай, қолаң шаш, \nЯ бір кез, я құлаш.\nАқ тамақ, қызыл жүз, \nҚарағым, бетіңді аш!\n\nҚара көз, имек қас,\nҚараса жан тоймас.\nАузың бал, қызыл гүл,\nАқ тісің кір шалмас.\n\nҚыр мұрын, қыпша бел, \nСолқылдар соқса жел.\nАқ етің үлбіреп,\nӨзгеше біткен гүл.\n\nҚарағым, бермен кел,\nБізге де көңіл бөл, \nҚалқамның нұсқасын,\nКөр, көзім, бір кенел.\n\nҚайғың — қыс, жүзің — жаз, \nБоламын көрсем мәз.\nКүлкіңіз бойды алар, \nБұлбұлдай шықса әуез.\n\nКісімсіп дүрдараз,\nБұраңдап қылма наз.\nМал түгіл басымды,\nЖолыңа берсем де аз.\n\nИісің — гүл аңқыған,\nНұрың — күн шалқыған. \nКөргенде бой еріп,\nСүйегім балқыған.\n\nҚаяусыз қалпынан,\nӨзі артық даңқынан.\nҚызыл тіл шыға алмас, \nМақтаудың шартынан.\n\nСенсің — жан ләззәті,\nСенсің — тән шәрбәті. \nАртықша жаратқан,\nАлланың рахматы.\n\nКөрік — тәңірі дәулеті,\nҚылса ұнар құрметі.\nСұлуды сүймектік — \nПайғамбар сүндеті .\nНе десем саған еп? \nҒашығың да қайғы жеп. \nӨртенген жүрекке,\nБір көрген болар сеп.\n\nБіздердей ғашық көп, \nҚайсысы саған дөп? \nЖөндеп те айтпадым, \nЖүрегім дүпілдеп.\n\nНазына кім шыдар? \nБұраңдап жүр шығар. \nҚасқая күлгені,\nҚылады тым құмар.\n\nЕр емес қымсынар, \nӘркім-ақ ұмсынар. \nҚұдай-ау, бұл көңілім, \nКүн бар ма бір тынар?"
1891,Көзінен басқа ойы жоқ,"Көзінен басқа ойы жоқ,\nАдамның надан әуресі.\nСонда да көңілі тым-ақ тоқ, \nЖайқаң-қайқаң әрнесі.\n\nБілмейсің десе, жел өкпе,\nДейді о дағы — Тәңірі ісі. \nБірінен бірі бөлек пе,\nИемнің әділ пендесі?\n\nЖүректің көзі ашылса, \nХақтықтыңтүсер сәулесі, \nІштегі кірді қашырса \nАдамның хикметкеудесі.\n\nНаданның көңілін басып тұр \nҚараңғылық пердесі.\nАқылдан бойы қашық тұр, \nОйында бір-ақ шаруасы.\n\nКітапты молда теріс оқыр, \nДағарадай боп сәлдесі. \nМалқұмар көңілі — бек соқыр, \nБүркіттен кем бе жем жесі?\n\nЖүректе айна жоқ болса,\nСөз болмайды өңгесі.\nТыңдағыш қанша көп болса, \nСөз ұғарлық кем кісі."
1891,"Қызарып, сұрланып","Қызарып, сұрланып,\nЛүпілдеп жүрегі.\nӨзгеден ұрланып,\nӨзді-өзі керегі.\n\nЕкі асық құмарлы,\nБір жолдан қайта алмай. \nЖолықса ол зарлы,\nСөз жөндеп айта алмай.\n\nАялдап ақырын, \nЖүрекпен алысып, \nСыбдырын, тықырын, \nКөңілмен танысып.\n\nДем алыс ысынып, \nСаусағы суынып.\nБелгісіз қысылып,\nПішіні құбылып.\n\nИығы тиісіп,\nТұмандап көздері. \nҮндемей сүйісіп,\nМас болып өздері.\n\nЖанында — жапырақ, \nҮстінде — жұлдыз да. \nЕлбіреп-қалтырап,\nЖігіт пен ол қыз да.\n\nӨзге ойдан тыйылып, \nБірімен бірі әуре. \nЖүрекке құйылып \nЖан рахат бір сәуле.\n\nКөкірек елжіреп,\nБуындар босанып. \nРахатпен әлсіреп,\nКөзіне жас алып.\n\nЖүйрік тіл, терең ой, \nСол күнде қайда едің? \nҒашыққа мойын қой, \nЖеңілдің, жеңілдің!.."
1891,Менсінбеуші ем наданды,"Менсінбеуші ем наданды,\nАқылсыз деп қор тұтып. \nТүзетпек едім заманды,\nӨзімді тым-ақ зор тұтып.\n\nТаппадым көмек өзіме,\nКөп наданмен алысып.\nКөнбеді ешкім сөзіме,\nӘдетіне қарысып.\n\nЖан шошырлық түрінде,\nБәрі бірдей еліріп.\nҰстай алмадым бірін де, \nКекиді кейін шегініп.\n\nӘринемен ел кетті, \nҚоқиланды, мақтанды.\nҚуат бітті, күн өтті,\nЖарылқа, Құдай, жатқанды.\n\nМен — қажыған арықпын, \nҚатын-бала қонағы.\nСендерге де қанықпын, \nЖұртың анау баяғы.\n\nЖарлы емеспін, зарлымын, \nМұны ойла толғанып. \nЖұртым деуге арлымын,\nӨзге жұрттан ұялып.\n\nБарымта мен партия –\nБәрі мастық, жұрт құмар. \nСыпыра елірме, сұрқия,\nКөп пияншік нені ұғар?\n\nТатулықты, тыныштықты \nҚоңыр көрер, кем көрер. \nҰрлық пенен қулықты \nҚызық көрер, өңі енер.\n\nМұндай елден бойың тарт, \nМен қажыдым, сен қажы! \nАйтып-айтып өтті қарт, \nКөнбеді жұрт, не ылажы?"
1892,"Жүрегім, ойбай, соқпа енді","Жүрегім, ойбай, соқпа енді! \nБола берме тым күлкі.\nКөрмейсің бе, тоқта енді,\nКімге сенсең, сол — шикі.\n\nЖетім қозы — тас бауыр,\nТүңілер де отығар.\nСорлы жүрек мұнша ауыр,\nНеге қатты соқтығар?\n\nСенісерге жан таба алмай,\nСенделеді ит жүрек.\nТірілікте бір қана алмай,\nБұл не деген тентірек?\n\nЖоқ деп едің керегің,\nТоп жиып ең бір бөлек.\nКезек келер демедің,\nЕндігі керек қай керек?"
1892,Кешегі Оспан — бір бөлек жан,"Кешегі Оспан — \nБір бөлек жан,\nҮйі — базар, түзі — той. \nАқша, нәрсе\nАла берсе,\nАт та мінсе, көнді ғой.\n«Ала берден»,\n«Келе көрден»\nБір күн басын бұрды ма? \nКелді қаптап,\nАлды сап-сап,\nКетті мақтап, тұрды ма?\nЖауға — мылтық,\nДосқа ынтық,\nЖан асар ма осыдан? \nҚорықпай өтті,\nЖанға жетті,\nАрман етті досынан.\nЕл тамағын,\nЖұрт азабын\nЖеке тартқан кетті гүл. \nСондай ерді –\n«Ала берді»\nТабар енді біздің ел!\nӨлді Оспан,\nКетті шопан,\nЕнді кім бар бақ қонар? \nҰрла-қарла,\nЖұртты шарла,\nОйла, барла — не болар?\nЖұрт тынымсыз,\nБәрі ұғымсыз,\nЕнді оларға сөз де жоқ. \nСырты абыз бар,\nЖелқабыз бар,\nАлты ауыз бар — өзге жоқ."
1892,Қайғы шығар ілімнен,"Қайғы шығар ілімнен, \nЫза шығар білімнен.\nҚайғы мен ыза қысқан соң, \nЗар шығады тілімнен.\nҚайтіп қызық көремін \nӘуре-сарсаң күнімнен? \nҚайрылып қарап байқасам, \nАт шаба алмас мінімнен.\n\nҚайғылы, қартаң біздей шал \nҚарай берсең, қайда жоқ? \nЕсер, есірік болмасаң, \nТіршіліктен пайда жоқ.\n\nАқыл бітпес дәулетке, \nДәулет бітпес келбетке. \nБолымсыз қулық тойымсыз \nБолды балаң жөргекте. \nІшімен жау боп, сыртымен \nКім тояр қылған құрметке? \nКеңшілікте туған жоқ \nШықсын деген жел бетке. \nТарлықта қанша тайпалса, \nҚадірі болмас, әлбетте.\n\nСыйласа елің ұлықтап, \nАраласаң қызықтап,\nҚызық пенен тыныштыққа \nҚазақ тұрмас тұрықтап. \nҚаңқылдап біреу ән салса, \nБіріне бірі жуықтап. \nТебінісіп қамалар,\nТоқтатып болмас сырықтап. \nТүзу бол деген кісіге \nТүзу келмес ырықтап. \nСырдаң тартып қашады, \nҰстайсың қайтіп құрықтап?\n\nЕл жайын біліп қансаңыз, \nАйтайын құлақ салсаңыз: \nКейбіреуі дүрсіп жүр,\nЖер тәңірісіп кер мағыз. \nКейбіреуі — зәкүншік,\nОңдырмассып, берсе арыз. \nКейбірі пірге қол берген,\nІші залым, сырты абыз. \nКейбірі қажыға барып жүр, \nБолмаса да қаж парыз. \nМұсылмандық ол ойлап, \nӨтеген қашан ол қарыз?\n\nДәулеті жоқ бурыл шаш, \nҮйіңе кет, топтан қаш!.. \nАғайынның ішінен \nШыға қалса тай-талас, \nПартия жиып, мал сойса, \nБата оқисың, жейсің бас. \nБасалқа сөз сенде жоқ, \nАйтқан сөзің «малың шаш». \nИтше иттен тілемей,\nЖат үйіңде, өлсең де аш!\n\nОйлап-ойлап қарасам, \nОсындай шал қайда жоқ? \nҚозғау салып қоздырғыш, \nКезбе шалдан пайда жоқ."
1892,"Не іздейсің, көңілім, не іздейсің?","Не іздейсің, көңілім, не іздейсің? \nБосқа әуре қылмай, шыныңды айт. \nШарқ ұрып, тыныштық бермейсің, \nСырласалық, бермен қайт.\n\nАбұйыр, атақ сол жанда\nКімді көп жұрт мақтаса.\nОл мақтаудан не пайда,\nКөп мақтауын таппаса?\n\nКөп тәңірі атқан мақтай ма,\nОл тәңірі атқан болмаса?\nЖоқты-барды шатпай ма,\nКөптің өзі оңбаса?\n\nМақтау — жел сөз жанға қас, \nҚошеметшіл шығарған.\nБір мақтаса боқтамас \nЕл табылса, құмарлан.\n\nЖұрттың бәрі сөз сатқан,\nСатып алып не керек?\nЕкі сөзді тәңірі атқан –\nШыр айналған дөңгелек.\n\nСатып алма, сөз сатса,\nОл асылды аңдамас.\nБіләткенің байы– ақша,\nЕр жақсысын таңдамас.\n\nМен мақтанның құлы емес,\nШын ақылға зорлық жоқ.\nАнтұрған көп пұл емес,\nӨлім барда қорлық жоқ.\n\nӨмір, дүние дегенің,\nАғып жатқан су екен.\nЖақсы-жаман көргенің,\nОйлай берсең, у екен."
1892,Оспанға,"Жайнаған туың жығылмай, \nЖасқанып жаудан тығылмай, \nЖасаулы жаудан бұрылмай, \nЖаужүрек, жомарт құбылмай, \nЖақсы өмірің бұзылмай,\nЖас қуатың тозылмай,\nЖалын жүрек суынбай,\nЖан біткеннен түңілмей, \nЖағалай жайлау дәулетің \nЖасыл шөбі қуармай, \nЖарқырап жатқан өзенің, \nЖайдақ тартып суалмай, \nЖайдары жүзің жабылмай, \nЖайдақтап қашып сабылмай, \nЖан біткенге жалынбай,\nЖақсы өліпсің, япырмай!"
1892,Сұрғылт тұман дым бүркіп,"Сұрғылт тұман дым бүркіп,\nБарқыт бешпент сулайды.\nЖеңіменен көз сүртіп,\nСұрланып жігіт жылайды.\nӘйелмісің, жылама,\nТәуекел қыл құдаға!\nӨлең айт,\nҮйге қайт!\n\nАтаңды анаң азғырып,\nТұрғызбаған бейішке.\nАлласы оны жазғырып,\nӘкелді бастап кейіске.\nӘйелде ешбір опа жоқ,\nБүгін — жалын, ертең — шоқ. \nБелді бу,\nБетті жу!"
1893,Баймағамбетке қатынының атынан шығарылған,"Әжінің жақсы-ақ қызы едім,\nЖетістірем деп алды.\nТілеуін түзден тілесе,\nБаста мені неге алды?\nСол желіккеннен желігіп,\nЖынды сары жоғалды.\nОйбайлаған болайын-ай,\nЖоқтамасам, обал-ды."
1893,"Бойы бұлғаң, сөзі жылмаң","Бойы бұлғаң,\nСөзі жылмаң\nКімді көрсем, мен сонан \nБетті бастым,\nҚатты састым,\nТұра қаштым жалма-жан.\n\nӨз ойында,\nТұл бойында\n Еш міні жоқ пендесіп, \nТүзде мырзаң,\nҮйде сырдаң,\nСөзі қылжаң еркесіп.\n\nБас құрасып,\nМал сұрасып,\nБермегенмен кетісер.\nАдам аулап,\nСыпыра саулап,\nБайды жаулап жетісер.\n\nСөз қыдыртқан,\nЖұрт құтыртқан,\nАнтын, арын саудалап. \nБұтты-шатты,\nҮй санатты \nБайдан атты алмалап.\n\nКедейі — ер,\nКеселі зор,\nМалды байдан сорлы жоқ. \nАш көмектің,\nЖемдемектің,\nБосқа әлектің орны жоқ.\n\nЕл қағынды,\nМал сабылды,\nҰрлық, өтірік гуде-гу. \nБайы — баспақ,\nБиі саспақ,\nӘулекі аспақ сірә қу.\n\nАқы берген,\nАйтса көнген,\nТыныштық іздер елде жоқ. \nАққа тартқан,\nЖөнге қайтқан,\nАқыл айтқан пенде жоқ.\n\nӘз тұтуға,\nСыйласуға\nҚалмады жан бір татыр. \nСыпыра батыр,\nПәле шақыр,\n Болдың ақыр тап-тақыр.\n\nСу жұғар ма,\nСөз ұғар ма,\nСірә жалмаң желбуаз? \nАйтты — көндім,\nАлды — бердім,\nЕнді өкіндім — өзіме аз."
1893,Жақсылық ұзақ тұрмайды,"Жақсылық ұзақ тұрмайды,\nЖамандық әр кез тозбайды.\nҮміттің аты еліріп,\nҚос тізгінді созбайды.\nҚос тепкіні салсаң да, \nУайымнан озбайды.\nБір қайғыны ойласаң,\nЖүз қайғыны қозғайды.\nЖер қорығыш желгек шал \nЖеліп жүріп боздайды.\n\nҚұрсаған бұлт ашылмай, \nАспанның жүзі көгермес. \nҮрпейген жүрек басылмай, \nТалапты көңіл елермес. \nШырайды қайғы жасырмай, \nКүлкінің ерні кезермес. \nШыдасаң есті қашырмай, \nҚұлдатып, қор ғып жібермес.\n\nКез келсе қайғы қат-қабат, \nҚаңғыртпай қоймас адамды. \nҚасиетсіз туған — о да жат, \nКүңкілдеп берер сазаңды. \nБәрінен де сол қымбат, \nҚайтерсің өңкей наданды. \nСыпыра батыр, сұм құрбәт\nМақтанмен алды мазамды."
1893,"Ысытқан, суытқан бойыңды бір көңіл","Ысытқан, суытқан \nБойыңды бір көңіл. \nДүниені ұмытқан \nҚұмарың тозар, біл.\n\nӘуелгі кезінде \nҚайтпаған көңілдің, \nЕсептеп өзің де,\nТүрінен өмірдің.\n\nБір жақсы күнім деп, \nҚызығын сөйлесіп. \nАртынан «ол нем?» деп, \nҰялып кезнесіп.\n\nБір ақымақ әңгіме \nСықылды көрінер. \nОнысын өңгеге \nАйтуға ерінер.\n\nАйтуға білсе, ерінбес, \nНадандықпен жеңілмес. \nБілген кісі айтса оған, \nНадандығы кемімес."
1894,Антпенен тарқайды,"Антпенен тарқайды \nЖиылса кеңеске.\nОр қазып байқайды \nТуа жау емеске.\n\nАнттасып алқайды\nСен тентек демеске.\nКім анттан шалқайды \nАмал жоқ жемеске.\n\nАз адам шаршайды,\nЕбіне көнбеске.\nБасы ыңғай қайқайды,\nАмал жоқ өлмеске.\n\nЕл састы, аңқайды,\nБи тартты егеске. \nЖұрт тағы мал-жайды \nОй қылар бермеске.\n\nӨсімге қол жайды,\nТай алып серкешке. \nАлмаса ол тайды, \nДап-дайын көрмеске.\n\nКедей би жантайды \nСауыр мен өркешке. \nСаумаққа ол байды, \nКеңесер би кешке.\n\nҚайғы қып болмайды, \nӨкпелеп білмеске. \nСүйтсе де оңбайды, \nБұрынғы түсті еске.\n\nПысықтар шалқайды,\nТаласып теңдеске. \nҚағысып шонтайды \nӨзімен жемдеске.\n\nТаласып тарқайды \nАқшадан төрт-беске. \nБірлікті шайқайды, \nАраз боп өнбеске."
1894,Әбдірахман науқастанып жатқанда,"Я, құдай, бере көр,\nТілеген тілекті.\nҚорқытпай орнықтыр \nШошыған жүректі.\n\nШын жүрек елжіреп, \nАлладан тілеймін.\nШын қалқам осы күн \nБолып тұр керекті.\n\nЖүрегім суылдап,\nСүйегім шымырлап, \nАлладан тілеймін \nҚұпия сыбырлап.\n\nЗар етсе пендесі,\nБермей ме Алласы.\nТән саулық қалқама, \nҚабыл боп көз жасы.\n\nНе жазам, япырмау,\nҚол шорқақ, тіл мақау. \nСәләмат өзіңді \nКешікпей көрсем-ау.\n\nБір суып, бір ысып, \nБарады іш пысып.\nЖүзіңді бір көріп, \nСүйгенше бір құшып.\n\nБір үміт, бір қауіп, \nКөңілге жол тауып,\nКірген соң сөз қиын,\nӘрнеге ой ауып.\n\nЕкі аяқ не қылып, \nБасқаша ауырып, \nЯпырмай, докторлар \nЖүрмесін жаңылып.\n\nЖарылып ауыз ашты, \nЖарасы жарасты.\nЖарасыз біреуі \nНеліктен ұйқы ашты.\n\nАлмаса докторға,\nНанбаңыз соққырға. \nВизитке төлемей, \nШырағым, бос қалма.\n\nОл жесін, ол жұтсын, \nШырайын жылытсын. \nАқшаны аяма, \nҰйқыны тыншытсын.\n\nӘбсәмет жиенің,\nОл — сенің біреуің. \nДостығын достықпен \nӨтемек — тілеуім.\n\nКөңілдің хоштығы –\nОл оның достығы. \nБарар ем, қолымның \nБолмады бостығы.\n\nСарғайды жүзіміз,\nСарылды көзіміз. \nҚатайып сауықсаң \nСағынған өзіңіз.\n\nХатымды көріңіз, \nКөңілді бөліңіз. \nҚуатың ерік берсе, \nКешікпей келіңіз.\n\nТуа өскен жеріңіз, \nТуысқан еліңіз \nЗар боп тұр көруге, \nҰнатса көңіліңіз.\n\nУайым жеуліміз,\n«А, құдай» деуліміз. \nЖазылып келсеңіз, \nГүлденер өміріміз."
1894,Әбдірахманға,"Алланың рахматын \nЖар тұтып әр неге.\nӘр-рахманол атын \nҮйреткен жүмлеге .\n\nДұғаның қуатын \nЖіберме өңгеге.\nӘбіштің сыйххатын\nБеркітсең кеудеге.\n\nРәушан сипатын \nТез көрсет пендеге. \nОсындай шапқатын\nҰмытам мен неге?\n\nЗар хатым — бұл хатым, \nБізді тыныш жүр деме. \nАзайып қуатым,\nДенем жүр көрмеге.\n\nБұл — жазған сұңғатым , \nКөңіл ашар бір наме . \nМенің сол рахатым \nКөзіме сүрмеге."
1894,Әбдірахманға Кәкітай атынан хат,"Көзімнің нұрысыз, \nСізсіз жоқ қуаныш. \nӨмірдің гүлісіз,\nКөңіліме жұбаныш.\n\nЗар қылып тілеймін \nРахыматын Алланың. \nЕлжіреп жылаймын, \nКөңілін аш пенденің.\n\nСыйххатын қалқама, \nБере гөр, я, Рахим. \nТілегім — бұл ғана, \nҚайғымды қыл шағын.\n\nАғатай, сағындым, \nЕсен-сау көрмекке.\nСөз таппай аңырдым, \nОқыңыз ермекке.\n\nОсы күн өмірімнің \nЕшбір жоқ қызығы. \nЖаралы көңілімнің \nЖазылмай сызығы.\n\nМақсатым хатымды \nАз уақыт болса ермек. \nСөзім жоқ татымды, \nХошлықпен көріспек."
1894,"Әбдірахманға Кәкітай атынан хат («Тілім, саған айтайын, осы сөздің келісін тап»)","Тілім, саған айтайын,\nОсы сөздің келісін тап.\nҚолым, сені қайтейін,\nҚаламды тұрдың қатты ұстап.\n\nЖүректің сөзін сөйле, тіл,\nЖалғаны жоқ бояма.\nҚу көсеқандай өзімшіл,\nБір сынамай қоя ма?\n\nМахаббатпен қарап бақ,\nТамыр соқса солқылдап.\nМен жазайын сізге хат,\nОқып көрсін ол шындап.\n\nОқып көріп байқасын,\nМағынасы ішке кіре ме?\nҰрлаған сөз деп айтасың,\nСөз ұрлыққа жүре ме?\n\nКісі айтпаған сөз бар ма,\nТегіс ұғар қай құлақ?\nСөккенің оны ұнар ма,\nҮйренген сөзге мен де ортақ.\n\nТұла бойым, балқи көр,\nӘбіш ағам дегенде.\nМейлің, Мағаш, шалқи бер,\nНе десең де сөгем бе?\n\nКөріскен соң бір дидар,\nАлла оңғарып келгенде,\nСынаушы сонда табылар\nМұнда жатқан елден де.\n\nТөсекке менің жатуым –\nҰйқыға әбден талған соң,\nҰстазым мен татуым\nСен екеуің болған соң.\n\nЖас жүрегім қозғалса, \nБір Аллаға тілегім.\nОл қарағым оңалса, \nТыншыр еді жүрегім.\n\nЖүздеріңді сау көрсем, \nЕкі көзім нұры еніп. \nҚосылысып бір жүрсем, \nӘр нәрсені үйреніп.\n\nЖерің алыс, жете алмай, \nМағаштан да мен сорлы. \nҚызметіңді ете алмай \nҚалмас едім сол құрлы."
1894,Әсемпаз болма әрнеге,"Әсемпаз болма әрнеге,\nӨнерпаз болсаң, арқалан.\nСен де — бір кірпіш, дүниеге \nКетігін тап та, бар қалан!\nҚайрат пен ақыл жол табар, \nҚашқанға да, қуғанға.\nӘділет, шапқаткімде бар,\nСол жарасар туғанға.\nБастапқы екеу соңғысыз \nБіте қалса қазаққа,\nАлдың — жалын, артың — мұз, \nБарар едің қай жаққа?\nПайданы көрсең бас ұрып, \nМақтанды іздеп, қайғы алма. \nМініңді ұрлап жасырып, \nМайданға түспей бәйгі алма.\nӨзіңде бармен көзге ұрып, \nАртылам деме өзгеден. \nКүндестігін қоздырып,\nАзапқа қалма езбеден.\nАқырын жүріп, анық бас, \nЕңбегің кетпес далаға.\nҰстаздық қылған жалықпас \nҮйретуден балаға."
1894,Ғашықтың тілі — тілсіз тіл,"Ғашықтың тілі — тілсіз тіл, \nКөзбен көр де, ішпен біл.\nСүйісер жастар қате етпес,\nМейлің инан, мейлің күл. \n\nОл тілге едік оңтайлы –\nҚаріпсіз біліп сондайды.\nБіліп-ақ, ұғып қоюшы ек,\nЕнді ішіме қонбайды."
1894,Ескілік киімі,"Ойланып, ойға кеттім жүз жылғы өткен,\nТон қабаттап кигенім — шидем шекпен . \nЖейде-дамбал ақ саңнан , жарғақ шалбар , \nЖырым балақ матамен әдіптеткен.\n\nМықшима аяғымда былғары етік,\nКиіз байпақ тоңдырмас ызғар өтіп.\nҮлкен кісебелімде жез салдырған, \nШақпағым , дәндәкуімжарқ-жұрқ етіп.\n\nКүләпәрабастырған пұшпақ тымақ,\nІшкі бауын өткізген тесік құлақ.\nТобылғыдан кесіп ап, жіппен қадап,\nАртын белге қыстырған бар құрысқақ.\n\nҚалмақы қара үзеңгі, биік қасты ер, \nҚанжығамда байлаулы жіптен шідер.\nЖарғақ жастық көпшігім , жезді пыстан ,\nБір келісті сайманым топқа мінер."
1894,Жас өспірім замандас қапа қылды,"Жас өспірім замандас қапа қылды,\nСабыр, ар жоқ, аял жоқ, ілді-жұлды. \nТұрлау қылып еш нәрсе басқара алмай, \nСенімі жоқ серменде өңкей жынды. \n\nЖамандық, жақсылық пен — оған бір бәс, \nДін ісін, құдай ісін айыра алмас.\nАрын сатып, ант ұрып іздегені –\nБір семіз ат, аяғы бір табақ ас.\n\nТұрлаусыздың қолынан не келеді,\nЫнтасыз қайтіп өнер үйренеді?\nЕңбегі жоқ, еппенен мал табам деп, \nСендіре алмай, сене алмай, сенделеді.\n\nОнда оны алдайды, мұнда мұны,\nЖанын берсе, табылмас сөздің шыны.\nАлты жақсы жүз жылқы болған басы\nБір семіз ат болады оның құны."
1894,Қайтсе жеңіл болады жұрт билемек? (М. Ю. Лермонтов ізімен),"(М. Ю. Лермонтов ізімен)\nҚайтсе жеңіл болады жұрт билемек? \nЖұрты сүйген нәрсені ол да сүймек.\nІшің берік боп, нәпсіге тыюлысып, —\nПаңсымай, жайдақсымай, ірі жүрмек.\n\nСасқаныңды көрсетпе ешкімге бір,\nСүйтсе де ірісімен кеңесіп жүр.\nКейбірін хауіптендір, мінін тауып,\nКейбірін жылы сөзбен көңілдендір.\n\nКөрінбе ел көзіне әсте қорқақ,\nЖанды жан демейтұғын жан шығып бақ, \nАнда-санда құтырған жаман емес,\nОныңды жиі қылмай және бол сақ.\n\nКісімсі қайда жүрсең олжаға тоқ,\nШоқыма халық көзінше қарғаша боқ.\nЖұрт — жас бала, ешнәрсесін тартып алма \nБілдіртпей ептеп алсаң залалы жоқ.\n\nЖат елге жадағайда сөйле шәргез,\nТар жерде тайпалудан танба әр кез.\nЖатты жау деп еліңді үрпитіп ап,\nЖауға жабдық деп жиып, пайда қыл тез."
1894,Қарашада өмір тұр,"Қарашада өмір тұр,\nТоқтатсаң тоқсан көнер ме? \nАрттағы майда көңіл жүр, \nЖалынсаң қайтып келер ме?\n\nМайдағы жұрттың іші — қар, \nБәйшешек қарға өнер ме? \nІшінде кімнің оты бар,\nҚар жауса да, сөнер ме?\n\nТалаппен ұшып, талпынып, \nШартарапты көздемес.\nПайданы қуып алқынып,\nӨзгені әсте сөз демес.\n\nКеудесі — толған қулық ой, \nБәрі де пысық, езбе емес. \nҚұмары оның айт пен той, \nПайда мен мақтан — өзге емес.\n\nАлдадым, ұрдым, қырдым деп, \nШалықтап, шалқып, шатпай ма? \nҚапысын аңдып тұрдым деп, \nҚулығын бұлдап сатпай ма?\n\nМомыннан жаман қорқақ жоқ, \n«Қу», «пысық» деген ат қайда? \nАрсыз болмай атақ жоқ, \nАлдамшы болмай бақ қайда?"
1894,Қыздарға,"Қойдан қоңыр, жылқыдан торы Бәкең,\nАдалдыққа бар елдің зоры Бәкең.\nҰры-қары көбейіп, көтін шөмейтіп,\nНеге болды бар елдің қоры Бәкең?\n\nЛекер, Бітімбай мен Аталықты,\nЖанқожадан кім көрген қапалықты?\nБайұзақ одан соңғы адамы еді,\nБәрі де кісі-ақ еді хасалықты.\n\nДауылбай Қыздар менен айпар-жайпар,\nЕкеуі бітім десе басын шайқар.\nЕкі елерме бітімге жөн келер ме,\nАқылы болмаған соң артын байқар?\n\nСөзіңнің басы ыржаң, соңы қылжаң, \nЖүгенсіз жүре бермек — сенің ырзаң.\nСенен күшті кісілер не боп жатыр, \nЗаманыңның тарлығын ойла, мырзам.\n\nШотқара кірсе алдап, шықса күлген,\nЕлірмелі Досаққа кісімсінген.\nБұл топта маған айтар кісі бар ма,\nДауылбай мен Қыздардың жөнін білген?\n\nАйтқожаның қулығы сені елірткен,\nБір дем салса, күшіктей соңына ерткен. \nМенің терім тарылып келе жатыр,\nБұрын кісім емес ең жалғыз шерткен."
1895,Аш қарын жұбана ма майлы ас жемей?,"Аш қарын жұбана ма майлы ас жемей? \nТоқ тұра алмас дәмдіден дәмді іздемей.\n«Бір тойған — шала байлық» деген қазақ,\nЕт көрінсе, қайтеді күйсей бермей?\n\nЕңбек жоқ, харекет жоқ қазақ кедей,\nТамақ аңдып қайтеді тентіремей?\nЕт пен қымыз сықылды ас жоқ дейді,\nОл немене жоқтықтың әсері емей?\n\nЕт, қымыз тамақ болса әркімге арзан,\nТәтті, дәмді іздер ең онан да әрман.\nӨз пұлыңмен халің жоқ күнде тояр,\nҚұлдық ұрып асайсың асы бардан.\n\nӨз үйіңнен тоярға қолың қысқа,\nАс берер ауыл іздеп жүрсің босқа.\nБір жілік пен бір аяқ қымыз берсе \nДереу сені жұмсайды бір жұмысқа.\n\nЖалға жүр, жат жерге кет, мал тауып кел, \nМалың болса, сыйламай тұра алмас ел. \nҚаруыңның барында қайрат қылмай,\nҚаңғып өткен өмірдің бәрі де — жел.\n\nТәуекелсіз, талапсыз мал табылмас,\nЕңбек қылмас еріншек адам болмас.\nЕсек көтін жусаң да, мал тауып кел,\nҚолға жұқпас, еш адам кеміте алмас.\n\nҚулық, сұмдық, ұрлықпен мал жиылмас,\nСұм нәпсің үйір болса, тез тыйылмас.\nЗиян шекпей қалмайсың ондай істен,\nМал кетер, мазаң кетер, ар бұйырмас.\n\nАсаған, ұрттағанға ез жұбанар,\nСенімді дәулет емес сен қуанар.\nЕңбек қылмай тапқан мал дәулет болмас, \nҚардың суы сықылды тез суалар.\n\nМінер атын, киімін ып-ықшам қып, \nСымбаттанып, сымпиып тамақ аңдып,\nБұраңдап жылы жүзін асқа сатқан \nАнтұрғанға қосылма, кетсін қаңғып.\n\nКүлдіргіштеу, күлкішіл, қалжыңға ұста, \nКезеген ит тым-ақ көп біздің тұста.\nӨз үйінен жиреніп, қашып жүрген \nАнтұрғанға қосылма қапылыста."
1895,Әбдірахман өлген соң өзіне айтқан жауабы,"Бермеген құлға, қайтесің,\nЖұлынарлық ерікті.\nАжал тура келген соң, \nШыдатпайды берікті.\nҒаріптікке көз жетті,\nАлғаннан соң серікті.\nӨмірін берген құдайым \nАжалын да беріпті.\n\nСақта дейміз, қайтеміз, \nІлінген жалғыз тіректі. \nТағдырына тәбдил жоқ, \nТәубе қылсақ керек-ті. \nКәркәдән , пілдей қуатты,\nТағы арыстан жүректі, \nАплатон, Сократ ақылды, \nҚаһарман Ғали білекті. \nӨз заңымша ұқсаттым, \nБерген құдай тілекті. \nОспанды алған бұл өлім, \nТәубе қылсақ керек-ті.\n\nМұсылманға қоймаған \nОрынсыз жанжал шатақты, \nЕрегіскен жауларын \nКісен салып матапты.\nЗекет жиып, егін сап, \nТойдырған ғаріп, жатақты. \nЕскендір, Темір, Шыңғыстай \nМұсылманда атақты.\n\nМұқым қазақ баласы, \nТегіс ақыл сұрапты. \nТобықтыны ел қылып, \nБасын жиып құрапты.\n\nМекеде уақыпүй салып, \nПәтер қып, жаққан шырақты. \nБір құдайдың жолына \nМалды аямай бұлапты.\n\nАжал уақыты жеткен соң, \nСоның да гүлі қурапты. \nҚажыныалған бұл өлім, \nСабыр қылсақ керек-ті."
1895,Әбдірахман өлгенде (Арғы атасы қажы еді),"Арғы атасы қажы еді \nБейіштен татқай шәрбәтті. \nЖарықтықтың өнері \nАйтуға тілді тербетті.\nАдалдық, ақыл жасынан \nҚозғапты, тыныштық бермепті, \nМал түгіл жанға мырза еді,\nӘр қиынға сермепті.\nМұңды, шерлі, жоқ-жітік \nАңсап алдын кернепті.\nБәрінің көңілін тындырып, \nБіреуін ала көрмепті.\nӘділ, мырза, ер болып,\nӘлемге жайған өрнекті. \nТәубесін еске түсіріп,\nТентекті тыйып, жерлепті. \nҚазақтың ұлы қамалап,\nІздеген жүзін көрмек-ті. \nАқылынан ап қайтқан \nӨлгенше болар ермекті.\nОл сыпатты қазақтан \nДүниеге ешкім келмепті. \nӨлмейтін атақ қалдырып, \nДүниеге көңілін бөлмепті. \nЖарлығына Алланың,\nЕрте ойлаған көнбек-ті.\nОлар да тірі қалған жоқ, \nТірлік арты өлмек-ті.\nОны да алды бұл өлім, \nСабырлық қылсақ керек-ті."
1895,"Әбдірахман өлгенде (Тұла бойың ұят, ар еді)","Тұла бойың ұят, ар едің, \nЕскеріп істеп, ойлаған. \nТәуекелге нар едің,\nТалаппен терең бойлаған. \nЕрлікке де бар едің,\nҮйренуге тоймаған.\nЖасқа жас, ойға кәрі едің, \nАтаңның атын жоймаған.\nЗамана, неткен тар едің,\nСол қалқамды қоймаған?!"
1895,Әбдірахман өліміне (Жиырма жеті жасында Әбдірахман көз жұмды),"Жиырма жеті жасында\nӘбдірахман көз жұмды.\nСәулең болса басыңда,\nКімді көрдің бұл сынды?\n\nДүниелікке көңілі тоқ,\nАғайынға бауырмал.\nТәкаппар, жалған онда жоқ, \nАйнымас жүрек, күлкің — бал.\n\nҒылым оқып білгенше \nТыным, тыныштық таппаған. \nДүниені кезіп көргенше \nРахат іздеп жатпаған.\n\nҰзақ өмір не берер,\nКөрген, білген болмаса?\nЖатқан надан не білер,\nКөңілге сәуле толмаса?\n\nПетербурда-ақ кідірмей,\nБіліпті дерттің барлығын. \nТәуекел қып білдірмей,\nКүтіпті тәңірі жарлығын.\n\nҚалжыңы, шыны аралас,\nӨмірім аз деп білдіріп,\nБөтен көзде көрсе жас, \nОйнаймын деп күлдіріп.\n\nАз өмірін ұзайтқан,\nҒылымға бойы толған соң. \nКөрген жерін молайтқан,\nОқып, біліп болған соң.\n\nҚырым, Кавказ, Түркістан, \nРесей, Сібір қалмады. \nХабарланып әр тұстан,\nКөрмей дамыл алмады.\n\nҚұйрықты жүлдыз секілді,\nТуды да, көп тұрмады.\nКөрген, білген өкінді,\nМін тағар жан болмады.\n\nТәуекел зор, ақыл мол, \nҚорықпай тосқан тағдырын. \nҚиынсынбай өлімді ол, \nБілдірмеген еш сырын.\n\nАта-ананың қызметін,\nАлған жардың қарызын, \nӨтемей кеткен бейнетін, \nҚағазға жазған арызын.\n\nКөргені мен білгені \nЖүзге келген шалдан көп. \nБізге уайым жегені — \nАрманда боп қалды деп.\n\nЖаңа жылдың басшысы — ол,\nМен ескінің арты едім. \nАрман деген ащы сол, \nСүйекке тиді, қарт едім.\n\nҚайғы болды күйгендей \nОл қуатым еді рас.\nКөзге қамшы тигендей, \nШыр айналды артқы жас."
1895,Әбдірахман өліміне (Талаптың мініп тұлпарын),"Талаптың мініп тұлпарын,\nТас қияға өрледің.\nБір ғылым еді іңкәрің,\nӘр қиынға сермедің.\n\nКөзіңді салдың тұрғыға,\nБейнетін қиын көрмедің.\nБірге оқыған құрбыға \nБас бәйгені бермедің.\n\nБала болдың, жас болдың –\nЖалғандыққа ермедің.\nТөре болдың, бас болдың –\nКөкірегіңді кермедің.\n\nЕл ішіне сау келсең,\nТағылым айтпас ер ме едің? \nЖол көрсетіп сонда өлсең, \nАрманым бар дер ме едім?\n\nІздеп табар жалғаннан,\nБала берген пенде едім.\nПенде өлмейді арманнан, \nМінеки, мен де өлмедім."
1895,Әбдірахманға (Орынсызды айтпаған),"Орынсызды айтпаған,\nТүзу жолдан қайтпаған.\nЖақсылық қылар орында \nАянып бойын тартпаған.\nОртасында кәпірдің \nАрамынан татпаған.\nӨмір бойы талпынып, \nҒылым іздеп, жатпаған. \nТүрленіп төре болдым деп, \nЕсерленіп шатпаған.\nЖүз мың теңге келсе де, \nМахаббатын сатпаған. \nЖүйріктікпен шалқымай, \nТура сөзді жақтаған.\nБала айтса да хақ сөзді, \nБұрылмастан тоқтаған. \nӨтіріксіз турашыл,\nЕш сөзі жоқ таппаған. \nСыйласарлық кісіге,\nТүк қалмайтын сақтаған.\nБауырларын еркейтіп, \nНе сұраса қақпаған. \nБілдіруші ең үндемей,\nІсті қылған жақпаған.\nАғайын мен туғанды \nТірілікте мақтаған."
1895,Әбдірахманның әйелі Мағышқа Абай шығарып берген жоқтау,"Айналайын, құдай-ау, \nҚапалық салдың жасымнан. \nШешенің зарын тарттырдың \nБес жасымда басымнан.\nСөйлемей пенде шыдамас \nҚайғы отына ашынған.\nЖарымды көрмей неше жыл, \nҚапалықты асырған.\nЖарымды алып қор қылдың \nЖас өмірде тасынған.\nАйырып, от қып өртедің,\nӘбіш сынды асылдан.\nӘбішті алып күл қылдың, \nҚызылды гүлді жасылдан.\nТым болмаса қызмет қып, \nӨткізбедім қасымнан.\n\nЖиырма екі жасымда \nМен айрылдым жарымнан. \nЖарық сәуле көрмедім \nШыққалы ана қарнынан.\nКүйік күшті түскен соң,\nКетеді екен сабырдан.\nҚызықты күнім қалмады \nЖылаған айтып зарымнан.\nКөре алмай зар боп айырылдым \nҚұдай қосқан жарымнан.\nӨзгеше болып жаралған,\nТаныған жан қалпынан.\nТілеуді кесіп құдайым,\nЗарлатып қойды артынан.\nҚұдай салды жүрекке \nЖалғанда бітпес жараны.\nКөре алмай қор боп қалған соң, \nКете ме іштен арманы?\nСәулемді құдай алған соң, \nСарнамасқа шара не?\nКез келтірді құдайым \nҚұтылмас маған дараны. \nҚалқамды алып, құдайым, \nБасыма салдың қараны,\nӨзі түгіл көрмедім,\nІзі жоқ басқан табаны. \nКүйдіріп, құдай алмады, \nПенденің құрыр амалы….\n\nҚылығыңа жете алман, \nҚаншалық тілмен айтқанмен. \nБасыңа құдай беріпті \nӨлшеусіз қылып ақылын…\n\nСабыр мен талап беріпті, \nАқылың, рахымың қиын-ды. \nӨткен күнгі қызығым \nҰйықтап көрген түстен кем. \nҚараңғы түнде қапалық \nЖүректі басты, шықпас күн. \nҚолдан келген қайратым — \nБарымды айтып шыққан үн. \nКөңілімнің күні өшкен соң, \nҚайғылы қара болар түн.\n\nЖыламай пенде шыдамас, \nҚарағымды алған соң.\nСағынып көрген қызықты \nКөре алмай зарлап қалған соң. \nАшпадың, Алла, қабақты, \nҚылмадың қабыл тілекті,\nӨле алмай шыдап отырмын \nЗор құдайым салған соң.\n\nШықтым ба деп ем, құдай-ау, \nҚызықты күннің шетіне. \nӨшірмек Алла болған соң, \nПенденің қоймас еркіне. \nӨлмектен басқа дауа жоқ \nАлланың салған дертіне. \nҚұтылмас құл жол таппас \nИенің салған өртіне.\n\nЖалтыр құздан құладым, \nҚолымнан кетіп сүйеніш. \nКөңілімнің күні өшкен соң, \nЖалғанда болмас жұбаныш. \nӨмірді қылдың, құдайым, \nҚызығы жоқ күйініш.\nҮмітсіз өмір бітірді \nЖүрекке мұз боп ерімес.\n\nӨзгеше болып жаралған \nАйырылдым қалқам жарымнан. \nСол қалқамды қоймаған \nЗамана неткен тар еді?\nЖасымнан өтті демегің,\nКүн шыққандай қараңғы \nКешегі түннің жарығы.\n\nСабыр қылып шыдарға,\nҚайғы оты асты күшімнен. \nҚызықты күнім қалмады \nӘбішті көрген түсімнен. \nСағыныш зарын білдірмей \nЖүруші едім ішімнен.\nҚылығың, қалқам, кетер ме \nЖалғанда менің ойымнан?\n\nСағынсам да алыстан,\nЖүруші ем күнше жылынып. \nҚызықтың заңғар басынан \nҚорлыққа кеттім жығылып. \nҚұдай қосқан қосақтан \nЖалғанда қалдым жырылып. \nҚайғыңда қалдым қамалып, \nҚызығым кетті сырылып.\n\nКөре алмай қалдым қалқамның \nДәл екі жыл қызығын. \nЖүректегі жазылмай, \nТағдырдың салдың сызығын. \nӨмірдің, Алла, беріпсің \nКүнде өртерлік шыжығын. \nБаяны жоқ, байлаусыз,\nТілекте жоқ бұзығын.\n\nСағынсам да үміт бар,\nБолушы еді қуаныш. \nҚалқамнан қалдым қарс ұрып, \nҚайткенде болар жұбаныш? \nАлла берген арманға \nАһ ұрсам болмас алданыш. \nСабыр, тағат қылуға,\nҚоймады күйік бойыма ес. \nӘбіш сынды жарымнан, \nАйырылған соң барымнан, \nЖалғанда болмас жұбаныш!"
1895,Әбдірахманның әйелі Мағышқа Абайдың айтқан жұбатуы,"Жылағанды тоқтатып, \nЫнсап қылсақ жарайды. \nҚоймасаң, қайғы ауыр боп,\nТұл бойыңа тарайды.\nҚызыл гүлің суалып,\nАқ көңілің анық қарайды. \nһәммә жанды ауылымен \nПатша құдай сынайды.\nБір сен емес, жылатқан \nСыңарын алып талайды. \nБәрімізді аясаң,\nТоқтау қылсаң ұнайды. \nҰмытқаның жарамас \nЖаратушы Құдайды.\nХалық билеген патшалар, \nУақыты жетсе, құлайды.\nДәл уақыты жеткенде, \nТалайдың гүлі қурайды.\nРасулдыалған бұл өлім \nКімнен жөнді сұрайды?\nҚандай адам бұлқынып,\nБұған көнбей тулайды?\nМен білемін, қайтейін,\nМұндай асыл тумайды.\nҚанша жылап налысаң,\nСонда да ерікке қоймайды. \nАлғысы келсе, дүниенің \nАйтқанына болмайды. \nОйласаңшы, Мағышым,\nКімнің гүлі солмайды?\nАртын тіле Құдайдан,\nБір қалыпты тұрмайды. \nҮсті-үстіне бастаса,\nСонда пенде оңбайды.\nЖылама, Мағыш, жылама, \nАлладан өлім тілеме!\nҚолдан ұшқан ақ сұңқар\nҚайтып келіп қонбайды. \n\nБір шешеден туғанда, \nБәрінен кетті тәуірім. \nКөтермеске амал жоқ, \nКөрдім дүние ауырын. \nАясаңшы, апырмау,\nӘке, шеше, бауырын! \nБойды жеңіп, тоқтау қып, \nСұрасаңшы ақырын! \nТоқтамады, тұрмады,\nКетті ортадан асылым. \nТәкаппар, зор көкіректі \nКөтере алмай басылдым. \nТиянағым, тұрлауым,\nЕнді кімге асылдым? \nОйламадым туғанды,\nБір өзіңе бас ұрдым. \nЖалғыз сенен айрылып, \nАртыңа қарап аһ ұрдым. \nОйламадым еш жанды, \nӨзіңе ердім оңаша. \nРахаттанып, мақтанып, \nҚылушы едім тамаша. \nШыны сорлы мен-дағы, \nМағыш байқап қараса."
1895,"Балалық өлді, білдің бе?","Балалық өлді, білдің бе?\nЖігіттікке келдің бе?\nЖігіттік өтті, көрдің бе? \nКәрілікке көндің бе?\nКім біледі, сен кәпір, \nБаяндыдан сөндің бе, \nБаянсызға төндің бе?\nӘлде, айланып, кім білер, \nБоталы түйе сықылды,\nҚорадан шықпай өлдің бе?"
1895,Кешегі Оспан ағасы,"Кешегі Оспан ағасы,\nКісінің малын жемепті.\nМал сұраған кісіге\nЖоқ, қайтемін демепті.\nҚуаты артық, ойы кең,\nЖұрттың бәрін шенепті.\nДосына — дәл жаз, жауға — аяз,\nАлысқанды денепті. \nАдалдық үшін алысып,\nЖегішке ақы төлетті.\nБас шайқаймын дегеннің\nБасына салды әлекті.\nҚадірі қалың, малы көп,\nҚылмаған кімге себепті?\nАлақолсыз мырза еді,\nКем-кетікті елепті.\nОны да алды бұл өлім,\nСабырлық қылсақ керек-ті."
1895,Кешегі өткен ер Әбіш,"Кешегі өткен ер Әбіш\nЕлден бір асқан ерек-ті. \nЖүрегі — жылы, бойы — құрыш, \nТуысы жаннан бөлек-ті.\nӨнері оның жұрт асқан,\nҒылымға көңілі зерек-ті.\nАямаған ғаріптен\nҚолдан келген көмекті.\nКісіге сідетжүктетпей, \nЕңбекпен тапқан қоректі.\nБіреудің қылған қарызын\nАйтқызбай артық төлепті.\nБоямасыз ақ көңіл,\nКірлетпей кетті жүректі.\nОйламаған өлімнен\nЖасқанамын демек-ті.\nТағдырға тәбділбола ма,\nСабырлық қылсақ керек-ті."
1895,Көз жұмғанша дүниеден,"Көз жұмғанша дүниеден \nИманын айтып кеткені-ай!\n«Бейсенбі ме бүгін?» деп,\nЖұмаға қарсы өткені-ай!\nЖер күңіреніп, жұрт шулап, \nАғайын түгел жеткені-ай! \nЖамиғат тоңбай, күн жылып, \nТәңірім рақым еткені-ай!\nИем қабыл алды-ау деп,\nКөңіліме қуат біткені-ай! \nҚуаттанып бақсам да,\nКүнәлі нәпсім түйтпеді-ай .\nАта тегің мұндағы –\nОрта жүздің ұлығы;\nАна тегің ондағы –\nӨзен судың тұнығы.\nЕкі асылдан қосылған \nСом алтынның сынығы.\nӨлгенше естен қалмайды \nӨзгеше біткен қылығы.\nҚызылбалақ қыранның \nБалапанын дерт алды.\nЖеміс ағаш, бәйтерек \nБалдырғанын өрт алды.\nАртына белгі тастамай, \nЖал-құйрығын келте алды. \nАғайынды тойғызбай,\nАз күн қоймай, ерте алды.\nКөп жасамай, көк орған, \nЖарасы үлкен жас өлім.\nКүн шалған жерді тез орған, \nКүншіл дүние қас өлім.\nАртына белгі қалдырмай,\nБауыры қатты тас өлім.\nЖыламайын десе де,\nШыдарлық па осы өлім?\nОрамды тілді ауыздым,\nАқылға жүйрік маңыздым.\nКөп жасамай тез кетіп,\nКөзімнің жасын ағыздың."
1895,Лай суға май бітпес қой өткенге,"Лай суға май бітпес қой өткенге, \nКүлеміз қасқыр жалап, дәметкенге.\nСол қасқырша алақтап түк таппадым, \nКөңілдің жайлауынан ел кеткен бе?\n\nБерген бе Тәңірім саған өзге туыс? \nҚыласың жер-жиһанды бір-ақ уыс. \nШарықтап шартараптан көңіл сорлы \nТаппаған бір тиянақ не еткен қуыс?\n\nКүні-түні ойымда бір-ақ Тәңірі,\nӨзіне құмар қылған оның әмірі.\nХалиққамахлұқ ақылы жете алмайды, \nОймен білген нәрсеміз бәрі — дәһрі.\n\nӨзгені ақыл ойға қондырады,\nБіле алмай бір Тәңіріні болдырады.\nТалып ұйықтап, көзіңді ашысымен, \nТалпынып тағы да ойлап зор қылады.\n\nКөңілге шек, шүбәлі ой алмаймын,\nСодан оны ойламай қоя алмаймын. \nАқылдың жетпегені арман емес,\nҚұмарсыз құр мүлгуге тоя алмаймын.\n\nМекен берген, халиқ қылған ол ләмәкән \nТүп иесін көксемей бола ма екен?\nЖәне оған қайтпақсың, оны ойламай, \nӨзге мақсат ақылға тола ма екен?\n\nӨмір жолы — тар соқпақ, бір иген жақ, \nИілтіп екі басын ұстаған Хақ.\nИмек жолда тыянақ, тегістік жоқ,\nҚұлап кетпе, тура шық, көзіңе бақ."
1895,"Махаббат, достық қылуға, кім де болса тең емес","Махаббат, достық қылуға\nКім де болса тең емес.\nҚазір дайын тұруға –\nБес күндік ғашық жөн емес.\n\nСүйіспек көңілім ойлайды \nЖанның бәрі — қатыбас. \nСүйісу тозбай тұрмайды, \nЕңбекке аз күн татымас."
1895,"Өлсе өлер табиғат, адам өлмес","Өлсе өлер табиғат, адам өлмес,\nОл бірақ қайтып келіп, ойнап-күлмес. \n«Мені» менен «менікінің» айрылғанын \n«Өлді» деп ат қойыпты өңкей білмес.\n\nКөп адам дүниеге бой алдырған,\nБой алдырып, аяғын көп шалдырған. \nӨлді деуге сыя ма, ойлаңдаршы, \nӨлмейтұғын артына сөз қалдырған?\n\nКім жүрер тіршілікке көңіл бермей, \nБақиқоймас фәнидіңмінін көрмей. \nМіні қайда екенін біле алмассың,\nТерең ойдың телміріп соңына ермей.\n\nДүниеге дос ақиретке бірдей болмас, \nЕкеуі тап бірдей боп орныға алмас. \nДүниеге ынтық, мәхшарғаамалсыздың \nИманын түгел деуге аузым бармас."
1895,Талай сөз бұдан бұрын көп айтқанмын,"Талай сөз бұдан бұрын көп айтқанмын,\nТүбін ойлап, уайым жеп айтқанмын. \nАқылдылар арланып ұялған соң,\nОйланып түзеле ме деп айтқанмын.\n\nҚазақтың өзге жұрттан сөзі ұзын,\nБірінің бірі шапшаң ұқпас сөзін.\nКөздің жасы, жүректің қаныменен \nЕрітуге болмайды ішкі мұзын.\n\nЖұртым-ай, шалқақтамай сөзге түсін, \nОйланшы, сыртын қойып, сөздің ішін. \nЫржаңдамай тыңдасаң нең кетеді,\nШығарған сөз емес қой әңгіме үшін.\n\nАдасып алаңдама, жол таба алмай,\nБерірек түзу жолға шық, қамалмай.\nНе ғылым жоқ немесе еңбек те жоқ,\nЕң болмаса кеттің ғой мал баға алмай."
1896,Адамның кейбір кездері,"Адамның кейбір кездері\nКөңілде алаң басылса; \nТәңірінің берген өнері \nКөк бұлттан ашылса.\n\nСылдырлап өңкей келісім \nТас бұлақтың суындай, \nКірлеген жүрек өз ішін \nТұра алмас әсте жуынбай.\n\nТәңірінің күні жарқырап, \nҰйқыдан көңіл ашар көз. \nҚуатты ойдан бас құрап, \nЕркеленіп шығар сөз.\n\nСонда ақын белін буынып, \nАлды-артына қаранар.\nДүние кірін жуынып,\nКөрініп ойға сөз салар.\n\nҚыранша қарап қырымға,\nМұң мен зарды қолға алар. \nКектеніп надан, зұлымға, \nШиыршық атар, толғанар.\n\nӘділет пен ақылға \nСынатып көрген-білгенін, \nБілдірер алыс, жақынға\nСолардың сөйле дегенін.\n\nЫзалы жүрек, долы қол,\nУлы сия, ащы тіл\nНе жазып кетсе, жайы сол, \nЖек көрсендер, өзің біл."
1896,Бір сұлу қыз тұрыпты хан қолында,"Бір сұлу қыз тұрыпты хан қолында,\nХан да жанын қияды қыз жолында. \nАлтын-күміс кигені, қамқа, торғын,\nКүтуші қыз-келіншек жүр соңында.\n\nДеген сөз: «Бұқа –буға, азбан — дуға»,\nХан қарық боп түсіп жүр айғай-шуға.\nЕтімді шал сипаған құрт жесін деп, \nЖартастан қыз құлапты терең суға.\n\nСән-салтанат жұбантпас жас жүректі,\nКім де болса тұрғысын көксемек-ті.\nМезгілі өткен дәуренді қуалаған \nНе қылсын бір қартайған қу сүйекті?\n\nКәрі, жас дәурені өзге тату емес,\nЕпке көнер ет-жүрек сату емес.\nКімде-кім үлкен болса екі мүшел,\nМал беріп алғанменен, қатын емес.\n\nЕсерлер жас қатынды тұтады екен,\nЖас қайғысын білдірмей жұтады екен. \nОртасында бұлардың махаббат жоқ,\nТұсап қойып қашырар бұқа ма екен?\n\nБай қартайса, малына берер шылбыр,\nМал өмірді жаңғыртпас, құдай ұрғыр. \nБіреудің қызын алып малға сатып,\nБаяғыны іздеген қандай құрғыр?\n\nҚатыным қалай демес ақсақал бай, \nСонымен дос боп жүрсің, япырым-ай!\nҚу қатының майысса, мәз боласың, \nШайтанның шәкіртінің қылығын-ай!\n\nҚартаң бай, қатты сақ бол, тілге көнсең, \nМүйіз шығар қатынның тіліне ерсең.\nТіпті оңбассың, өзіңе өзің мәз боп, \nДастарқанныңбайлығын мақтан көрсең.\n\nКінәсіз бәйбішемен болады араз,\nЖастың көңілі жылымас, ол өзіне аз,\nБіреуі — көк балдырған, бірі — қурай,\nБір жерге қосыла ма қыс пенен жаз?\n\nҮнем болмас құйрықты бұлаңдатқан, \nСауырына шапақтап, сүйіп жатқан.\nЕкі көңіл арасы — жылшылық жер,\nОны қайтіп қосады ол ант атқан?"
1896,Дүйсенқұлға,"Саудайы-ай , сауды алмадың-ау, сырқауды алып,\nБір пәлеге жолықтың шырқау барып.\nАла жаздай көгалды бір көрмедің,\nСары жұртқа қондың ба ірге аударып?"
1896,Көк ала бұлт сөгіліп,"Көк ала бұлт сөгіліп, \nКүн жауады кей шақта.\nӨне бойың егіліп,\nЖас ағады аулақта.\n\nЖауған күнмен жаңғырып, \nЖер көгеріп күш алар. \nАққан жасқа қаңғырып,\nБас ауырып, іш жанар."
1896,Көңіл құсы құйқылжыр шартарапқа,"Көңіл құсы құйқылжыр шартарапқа,\nАдам ойы түрленіп ауған шақта.\nСалған ән — көлеңкесі сол көңілдің, \nТактысынабилесін ол құлаққа.\n\nШырқап, қалқып, сорғалап, тамылжиды, \nЖүрек тербеп, оятар баста миды.\nБұл дүниенің ләззәті бәрі сонда,\nОйсыз құлақ ала алмас ондай сыйды.\n\nҰйықтап жатқан жүректі ән оятар,\nҮннің тәтті оралған мәні оятар.\nКейі зауық, кейі мұң, дертін қозғап,\nЖас балаша көңілді жақсы уатар.\n\nАдам аз мұны біліп ән саларлық, \nТыңдаушы да аз ол әннен бәһра аларлық. \nМұңмен шыққан, оралған тәтті күйге \nЖылы жүрек қайда бар қозғаларлық?\n\nКөбінесе ән басы келеді ащы,\n«Кел тыңда!» деп өзгеге болар басшы. \nКерім толғап, тауысар күңгір-күңгір.\nСол жеріне ойыңмен араласшы.\n\nӘннің де естісі бар, есері бар, \nТыңдаушының құлағын кесері бар. \nАқылдының сөзіндей ойлы күйді\nТыңдағанда, көңілдің өсері бар.\n\nБілімдіден аяман сөздің майын,\nАлты өлеңмен білдірдім әннің жайын.\nЕздің басы қаңғырсын, ердің көңілі \nЖаңғырсын деп ойладым айтқан сайын. \n\nКөкірегінде оты бар ойлы адамға\nБұл сөзімнің суреті тұрар дайын.\n\nӨмірдің алды — ыстық, арты — суық, \nАлды — ойын, арт жағы мұңға жуық. \nЖақсы әнді тыңдасаң ой көзіңмен, \nӨмір сәуле көрсетер судай тұнық.\n\nЖаманға «жар» деген-ақ ән көрінер, \nЖақсы ән білсе, айтуға кім ерінер? \nЖарамды әнді тыңдасаң, жаның еріп, \nЖабырқаған көңілің көтерілер."
1896,Күйісбайға,"Дұғай сәлем жазамын Күйісбайға, \nБермек болған айғырдың көзі қайда?\nКөзді көрсең — бересің, тайсаң — танып, \nАлдамшы атанғанның несі пайда?"
1896,Қатыны мен Масақбай,"Сырмақ қып астына\nБайының тоқымын,\nОтының басына\nТөрінің қоқымын\nБүксітіп, \nБықсытып,\nҚоқсытып келтірді. \nОсының бәрімен \nКөңілінде міні жоқ,\nЖүзінің нәрі мен \nБойының сыны жоқ.\nБүкшиіп,\nСексиіп,\nТүксиіп өлтірді.\n\nКүлкі боп көргенге, \nҚұрбыға қадірсіз.\nАс қылып бергенге \nШыдамас, сабырсыз.\nКелді, ойбай,\nСалды айғай,\nТүк қоймай боқтады. \nСөзінің жөні жоқ,\nАқылсыз томырық,\nҚатынның күні жоқ –\nҚамшы мен жұдырық. \nБарқылдап,\nТарқылдап,\nСалпылдап тоқтады."
1896,Малға достың мұңы жоқ малдан басқа,"Малға достың мұңы жоқ малдан басқа,\nАларында шара жоқ алдамасқа.\nТабысына табынып, қалтаң қағып, \nТойғанынан қалғанын берсе алашқа.\n\nМал жияды мақтанын білдірмекке,\nКөзге шұқып, малменен күйдірмекке.\nӨзі шошқа өзгені ит деп ойлар, \nСорпа-сумен, сүйекпен сүйдірмекке.\n\nАқылды деп, арлы деп, ақпейіл деп \nМақтамайды ешкімді бұл күнде көп.\nОсы күнде мал қайда, боқ ішінде,\nАлтын алсаң, береді боғынан жеп.\n\nОсыны оқып, ойлай бер, болсаң зерек. \nЕңбекті сат, ар сатып неге керек?\nҮш-ақ нәрсе — адамның қасиеті:\nЫстық қайрат, нұрлы ақыл, жылы жүрек."
1896,Разаққа,"Мына үйде отыр Разақ, \nЕлдің жөнін айтар ма,\nШақырып алып сұрасақ.\nҮлкен қожа — ортан қол,\nӨзгелері — аты жоқ пен шынашақ.\n\nСонда Абайдың немересі Әубәкір: — Омархан ағам ше? –дегенде:\n\nОны дағы байқармыз,\nБіраз ғанасынасақ."
1896,Рахымшалға,"Сұлу аттың көркі — жал, \nАдамзаттың көркі — мал.\nӨмір сүрген кісіге\nДәулет — қызық, бала — бал.\n\nБал болатын бала бар,\nБал болар ма Рахымшал?! \nБүйтіп берген балаңды,\nБерген Құдай, өзің ал!"
1896,Сағаттың шықылдағы емес ермек,"Сағаттың шықылдағы емес ермек,\nҺәмишәөмір өтпек — ол білдірмек.\nБір минут бір кісінің өміріне ұқсас,\nӨтті, өлді, тағдыр жоқ қайта келмек.\n\nСағаттың өзі — ұры шықылдаған,\nӨмірді білдірмеген, күнде ұрлаған.\nТиянақ жоқ, тұрлау жоқ, келді, кетті, \nҚайта айналмас, бұрылмас бұлдыр заман.\n\nӨткен өмір белгісі — осы сыбдыр,\nКөңілді күнде сындыр, әлде тындыр.\nАқыл анық байқаған қылығыңды,\nҚу шыққансып қағасың босқа бұлдыр.\n\nКүн жиылып ай болды, он екі ай — жыл, \nЖыл жиылып, қартайтып қылғаны — бұл. \nСүйенген, сенген дәурен жалған болса, \nЖалғаны жоқ бір, Тәңірім, кеңшілік қыл."
1896,Туғызған ата-ана жоқ,"Туғызған ата-ана жоқ,\nТуғызарлық бала жоқ. \nТуысқан-туған, құрбылас \nҚызығымен және жоқ.\n\nТулайын десе шара жоқ, \nТолықсып жүрер шама жоқ. \nҰйқы мен астан дәм кетіп, \nСақалда, шашта қара жоқ.\n\nБайбайшыл тартып, баға жоқ. \nЖастарға жаппас жала жоқ. \nЖат қораны күзеткен \nҚартаң шалда сана жоқ."
1897,Алла деген сөз жеңіл,"Алла деген сөз жеңіл,\nАллаға ауыз қол емес. \nЫнталы жүрек, шын көңіл, \nӨзгесі Хаққа жол емес.\n\nДүниенің барша қуаты \nӨнерге салар бар күшін. \nЖүректің ақыл суаты,\nМахаббат қылса Тәңірі үшін.\n\nАқылға сыймас ол Алла, \nТағрипқатілім қысқа, аһ!\nБарлығына шүбәсіз,\nНеге мәужүт ол куә. \n\nАқылмен хауасбарлығын \nБілмей-дүр, жүрек сезе-дүр. \nМүтәкәллимин, мантикин\nБекер босқа езе-дүр."
1897,Ғабидоллаға,"Жазғытұрым қылтиған бір жауқазын,\nҚайдан білсін өмірдің көбін-азын. \nБәйтеректі күндейді жетемін деп,\nЖылы күнге мас болып, көрсе жазын.\nКүз келген соң тамырын үсік шалып, \nБетегеге жете алмай болар жазым.\n\nМен дағы көп есіттім жастың назын,\nҚол жетпеске қол созар бар ма ылажың? \n«Боламынмен» жүргенде болат қайтып, \nЖалын сөніп, жас жүзін басады ажым."
1897,Ерекше естен кетпес қызық қайда?,"Ерекше естен кетпес қызық қайда?\nЖолығатын қыз қайда терең сайда? \nСұлулығын қояйын, мінезі артық, \nАқылды, асыл жүрек, сөзі майда.\n\nБұл өмірдің қызығы махаббатпен,\nКөрге кірсең үлгілі жақсы атақпен. \nАрттағыға сөзің мен ісің қалса,\nӨлсең де, өлмегенмен боласың тең.\n\nЖүректен ізі кетпес қызық көрсек, \nЖақсылықты аянбай жұртқа бөлсек, \nЖақынның да, жардың да, асықтың да –\nБәрінің де қызығын көріп білсек."
1897,Көк тұман — алдыңдағы келер заман,"Көк тұман — алдыңдағы келер заман,\nҮмітті сәуле етіп көз көп қадалған.\nКөп жылдар көп күнді айдап келе жатыр, \nСипат жоқ, сурет те жоқ, көзім талған.\n\nОл күндер — өткен күнмен бәрі бір бәс, \nКелер, кетер, артына із қалдырмас.\nСоның бірі — арнаулы таусыншақ күн, \nАрғысын бір-ақ Алла біледі рас.\n\nАқыл мен жан — мен өзім, тән — менікі, \n«Мені» мен «менікінің» мағынасы — екі. \n«Мен» өлмекке тағдыр жоқ әуел бастан, \n«Менікі» өлсе өлсін, оған бекі.\n\nШырақтар, ынталарың «менікінде»,\nТән құмарын іздейсің күні-түнде.\nӘділеттік, арлылық, махаббат пен –\nҮш жолдасың қабірден әрі өткенде.\n\nМалға сат, пайдаға сат қылығыңды,\nЫлайла ылай оймен тұнығыңды, —\nСонда өмірден алдамшы бола алмассың,\nОл білдірмей ұрламақ қызығыңды.\n\nАдам ғапылдүниені дер менікі,\nМенікі деп жүргеннің бәрі оныкі.\nТән қалып, мал да қалып, жан кеткенде, \nСоны, ойла, болады не сенікі.\n\nМазлұмғажаның ашып, ішің күйсін, \nХарекет қыл, пайдасы көпке тисін. \nКөптің қамын әуелден тәңірі ойлаған, \nМен сүйгенді сүйді деп иең сүйсін.\n\nКөптің бәрін көп деме, көп те бөлек, \nКөп ит жеңіп, көк итті күнде жемек. \nҒадәләт пен мархамат — көп азығы, \nҚайда көрсең, болып бақ соған көмек.\n\nӘркімнің мақсаты өз керегінде,\nБіле алмадым пысығын, зерегін де. \nСаяз жүзер сайқалдар ғапыл қалар, \nХақиқат та, дін дағы тереңінде."
1897,"Құлақтан кіріп, бойды алар","Құлақтан кіріп, бойды алар\nЖақсы ән мен тәтті күй.\nКөңілге түрлі ой салар,\nӘнді сүйсең, менше сүй.\n\nДүние ойдан шығады,\nӨзімді өзім ұмытып.\nКөңілім әнді ұғады,\nЖүрегім бойды жылытып.\n\nАңсаған шөлде су тапса,\nБас қоймай ма бастауға?\nБіреу түртсе, я қақса,\nБой тоқтамас жасқауға.\n\nБір күйгізіп, сүйгізіп,\nЕскі өмірді тіргізер.\nӨмір тонын кигізіп,\nЖоқты бар қып жүргізер.\n\nЕсіткендей болады \nҚұлағым ескі сыбырды.\nЕскі ойға көңілім толады,\nТірілтіп өткен құрғырды.\n\nІшіп, терең бойлаймын,\nӨткен күннің уларын.\nЖәне шын деп ойлаймын \nЖұрттың жалған шуларын.\n\nТағы сене бастаймын \nКүнде алдағыш қуларға.\nЕсім шығып қашпаймын,\nМен ішпеген у бар ма?"
1897,Құр айғай бақырған,"Құр айғай бақырған\nҚұлаққа ән бе екен? \nӨнерсіз шатылған \nКісіге сән бе екен?\n\nӨңкей надан антұрған, \nҚанша айтса, жан ба екен? \nБос жүріп құр қалған \nӨміріңе кән бе екен?"
1897,"Мен сәлем жазамын, қарағым, қалқама","Мен сәлем жазамын,\nҚарағым қалқама. \nҚайғыңнан азамын,\nБарушы айта ма?\n\nКүн бойы күтемін \nКелер деп хабарың. \nҚайғырмай не етемін,\nБізде жоқ назарың.\n\nКөңілге жұбаныш,\nСен едің базарым.\nСенсіз жоқ қуаныш,\nТозды енді ажарым."
1897,"Сенбе жұртқа, тұрса да қанша мақтап","Сенбе жұртқа, тұрса да қанша мақтап,\nӘуре етеді ішіне қулық сақтап.\nӨзіңе сен, өзіңді алып шығар,\nАқылың мен қайратың екі жақтап.\n\nӨзіңді сенгіштікпен әуре етпе,\nҚұмарпаз боп мақтанды қуып кетпе. \nЖұртпен бірге өзіңді қоса алдасып, \nСалпылдап сағым қуған бойыңа еп пе?\n\nҚайғы келсе қарсы тұр, құлай берме,\nҚызық келсе, қызықпа, оңғаққа ерме. \nЖүрегіңе сүңгі де, түбін көзде,\nСонан тапқан — шын асыл, тастай көрме."
1897,Соры қалың соққы жеген пышанамыз,"Соры қалың соққы жеген пышанамыз\nҚайтіп суып, жалғаннан күсе аламыз.\nҚұр дәрімен атқанға өлмейді екен,\nӨмірі мақтаншаққа нысанамыз."
1898,Ауру жүрек ақырын соғады жай,"Ауру жүрек ақырын соғады жай,\nШаршап қалған кеудемде тулай алмай. \nКейде ыстық қан басып кетеді оны, \nДөңбекшіген түнде де тыншыға алмай.\n\nҚараңғы саңырау қайғы ойды жеңген, \nЕркелік пен достықты ауыр көрген. \nАқылы жоқ, ары жоқ шуылдақты \nКүнде көріп, тұл бойы жиіркенген.\n\nТірілтіп өткен күнді, тағы шөлдеп,\nОсы күнді күн демес қарғап, міндеп. \nКейде тілеп бақ пенен тағы тыныштық, \nКейде қайғы, азапты тағы да іздеп.\n\nКейде ойлайды жылауға қайғы зарын, \nТынышсыз күнде ойлаған дерттің бәрін. \nКейде онысын жасырар жұрттан ұрлап, \nКетірер деп мазақтап беттің арын.\n\nАуру жүрек ақырын соғады жай,\nӨз дертін тығып ішке, ол білдіре алмай. \nКейде ыстық тағы да қан басады,\nКейде бір сәт тыншығар үн шығара алмай."
1898,Болды да партия,"Болды да партия, \nЕл іші жарылды.\nӘуремін мен тыя,\nДауың мен шарыңды.\n\nҚұрбыдай хош тұттым\nЖасың мен кәріңді. \nЖоқтамай, ұмыттым,\nАқыл мен нәріңді.\n\nОртаға көп салдым\nӨзімде барымды. \nЯпырым-ау, неңді алдым, \nСау қоймай арымды?\n\nОйымнан ой бөліп, \nҚозғадың тамырды.\nКөңілге тік келіп,\nКетірдің сабырды.\n\nОйым да — ақ, жарым да — ақ. \nКеңімді, тарымды\nҚарасам пайымдап,\nСөзің сол сарынды.\n\nӨсекке салмаңдар \nОйымды, жарымды. \nӨлшеуге алмаңдар,\nОйым бек тарылды.\n\nҰрыңнан асырдың \nСұм тілді қарыңды. \nЖасырдым, жасырдым,\nЕнді айттым зарымды."
1898,Есек,"Қырық-елу қос бір жерден\nҚайтқан екен керуендер.\nМал айдап барып әр елден \nСауда қылып жүргендер.\n\nАлтын артқан бір есек \nСоларменен келеді.\nОл жай жүрсе, жұрт та жай,\nОл желсе, жұрт желеді.\n\nТамам қостың байлары \nМаңайынан кетпейді.\nҚошемет қылып бәрлері \nШомын да жөндеп ерттейді.\n\nОртаға алып әлгіні \nБәрі бірдей сыйлайды,\nБірі сүйіп құлақтан,\nБірі жүнін сыйпайды.\n\nСылап-сыйпап, қадірлеп, \nБеретұғын жем де артық.\nЕсер шіркін есіріп,\nБолып алды тым тантық.\n\nКөш бойы жұрт қасында,\nӨзгеменен жұмыс жоқ.\nАтты теуіп, адамды \nТістесе дағы сөгіс жоқ.\n\n«Құдай аман сақта, — деп — \nЖарда, суда!» — бата алған. \nЕркелетіп ат қойып,\n«Жаппарқұл мырза» аталған.\n\nАлтын үсте жүргенде,\nСол қадірмен көп жүрген.\nӨз ойында көк есек \nӨзгеше тудым деп жүрген.\n\nАлтынды бір күн бай алды, \nЕсектен жұрт та түңілді.\n«Жаппарқұл» аты жоғалды, \nБоқ тасуға жегілді.\n\nҚарасаңшы бойыңа,\nҰзын құлақ қалпың ғой. \nЖұрт ергені соңыңа –\nҮстіндегі алтын ғой."
1898,Жаманбаланың баласы өлгенде,"Белгілі сөз: «өлді, өлді»,\nБелгісіз оның мекені.\nНе халатқа әурілді ,\nҚайда қандай екені."
1898,Жүректе қайрат болмаса,"Жүректе қайрат болмаса,\nҰйықтаған ойды кім түртпек? \nАқылға сәуле қонбаса, \nХайуанша жүріп күнелтпек.\n\nАспаса ақыл қайраттан,\nТереңге бармас, үстірттер.\nҚартыңның ойы шар тартқан \nӘдеті жеңіп күңгірттер.\n\nТән сүйгенін бермесе,\nЖан шыдамас жаны ашып.\nБере берсең бер десе,\nҮміт етер таласып.\n\nМалда да бар жан мен тән, \nАқыл, сезім болмаса. \nТіршіліктің несі сән,\nТереңге бет қоймаса?\n\nАтымды адам қойған соң, \nҚайтіп надан болайын?\nХалқым надан болған соң, \nҚайда барып оңайын?!"
1898,Күн артынан күн туар,"Күн артынан күн туар,\nБір күн дамыл еткізбес.\nОй артынан ой қуар,\nЖелге мінсең, жеткізбес."
1898,"Қалқам-ай, мен үндемей жүремін көп","Қалқам-ай, мен үндемей жүремін көп,\nОйлама отсыз, ойсыз, суық жан деп. \nЖүректегі жалынды көзден жас қып, \nАғызғаным болады ол неге сеп?\n\nАнтұрған ел жүзіне тік қараймын, \nСонымды сен сөгеді-ау деп ойлаймын. \nЖүрегімді кескілеп салып жүрген \nАрсыздарды досым деп неге аяймын?\n\nІшімде қайғым қалың, көз жасым кем, \nАдам жоқ, кімді дос деп мен шағушы ем? \nӘйел адам гүлмен тең, дымды сүймек, \nКөзінен жасы шықса, бойына ем.\n\nКөңіліңе дайын тұр ғой жайым менің, \nДұшпандығың қатайған шығар сенің.\nЕгер менің ішімді жарып көрсең, \nЖылауыңды ұмытып, шошыр едің."
1898,Қуаты оттай бұрқырап,"Қуаты оттай бұрқырап, \nУәзінгеөлшеп тізілген. \nЖаңбырлы жайдай сырқырап, \nКөк бұлттан үзілген.\nҚайран тіл, қайран сөз –\nНаданға қадірсіз.\n\nТәуекел мен батыр ой \nӨткір тілді найза етіп, \nСайысып-ақ бақты ғой, \nНеше түрлі айла етіп.\nОянбай, қайран жұрт, \nҰялмай қал жым-жырт!\n\nАқылмен ойлап білген сөз \nБойыңа жұқпас, сырғанар. \nЫнталы жүрек сезген сөз \nБар тамырды қуалар.\nӘн салар, жатқа алар, \nТүбінде құр қалар."
1898,"Өлсем, орным қара жер сыз болмай ма?","Өлсем, орным қара жер сыз болмай ма?\nӨткір тіл бір ұялшақ қыз болмай ма? \nМахаббат, ғадауатпенмайдандасқан,\nҚайран менің жүрегім мұз болмай ма?\n\nАмалсыз тағдыр бір күн кез болмай ма? \nБіреуге жай, біреуге тез болмай ма?\nАсау жүрек аяғын шалыс басқан \nЖерін тауып артқыға сөз болмай ма?\n\nСонда жауап бере алман мен бишара,\nСіздерге еркін тиер, байқап қара.\nЕкі күймек бір жанға әділет пе?\nҚаны қара бір жанмын, жаны жара.\n\nЖүрегіңнің түбіне терең бойла,\nМен бір жұмбақ адаммын, оны да ойла. \nСоқтықпалы, соқпақсыз жерде өстім,\nМыңмен жалғыз алыстым, кінә қойма!\n\nЖасымда албырт өстім, ойдан жырақ,\nАйлаға, ашуға да жақтым шырақ.\nЕрте ояндым, ойландым, жете алмадым, \nЕтекбасты көп көрдім елден бірақ.\n\nОй кіргелі тимеді ерік өзіме,\nСандалмамен күн кешкен түспе ізіме.\nӨзі ермей, ерік бермей, жұрт қор етті,\nСен есірке, тыныш ұйықтат, бақ сөзіме!\n\nІшім толған у мен өрт, сыртым дүрдей,\nМен келмеске кетермін түк өндірмей.\nӨлең шіркін өсекші, жұртқа жаяр, \nСырымды тоқтатайын айта бермей."
1898,"Сұм дүние тонап жатыр, ісің бар ма?","Сұм дүние тонап жатыр, ісің бар ма?\nБаяғы күш, баяғы түсің бар ма?\nАлды — үміт, арты — өкініш алдамшы өмір, \nЖелігін жерге тықпас кісің бар ма?!\n\nДәмі қайтпас, бұзылмас тәтті бар ма?\nБір бес күннің орны жоқ аптығарға.\nҚай қызығы татиды қу өмірдің \nТатуды араз, жақынды жат қыларға?\n\nЕт жүрексіз еріннің айтпа сөзін,\nТіл үйренген нәпсінің қу мінезін.\nТілде сүйек, ерінде жиек бар ма, \nШымылдық боп көрсетпес шынның жүзін."
1899,Адам бір — боқ көтерген боқтың қабы,"Адам бір — боқ көтерген боқтың қабы, \nБоқтан сасық боласың өлсең тағы.\nМенімен сен тең бе деп мақтанасың, \nБілімсіздік белгісі — ол баяғы.\n\nКеше бала ең, келдің ғой талай жасқа,\nКөз жетті бір қалыпта тұра алмасқа.\nАдамды сүй, Алланың хикметін сез,\nНе қызық бар өмірде онан басқа?!"
1899,Дүтбайға,"Жылуы жоқ бойының, \nЖылмиғаны неткені?\nҚұбылуы ойының –\nКетпей құйтың еткені.\n\nМұңды, жылмаң пішінін \nКезек киіп, ел жиып,\nБолыс болса, түсінің \nТүксігін салар тырсиып.\n\nБір көрмеге тәп-тәтті \nҚазаны мен қалбаңы.\nДөң айналмай ант атты, \nБүксіп, бықсып ар жағы.\n\nСенен аяр түгі жоқ,\nБүгін сыйлас көрініп,\nБүгін жалын, ертең шоқ,\nСөзі мен өзі бөлініп.\n\nӘлгі үміт, әлгі серт,\nЖын сықылды бұзылып. \nҚулық емес, бұл — бір дерт, \nТұрлауы жоқ құбылып."
1899,Есіңде бар ма жас күнің,"Есіңде бар ма жас күнің, \nКөкірегің толық, басың бос.\nҚайғысыз, ойсыз, мас күнің,\nКімді көрсең — бәрі дос.\n\nМахаббат, қызық, мал мен бақ \nКөрінуші еді досқа ортақ.\nҮміт жақын, көңіл ақ,\nБолар ма сондай қызық шақ?\n\nҚұдай-ау, қайда сол жылдар, \nМахаббат, қызық мол жылдар? \nАқырын, ақырын шегініп,\nАлыстап кетті-ау құрғырлар.\n\nЖалынасың, боқтайсың, \nСағынасың, жоқтайсың. \nМахаббат кетті, дос кетті –\nЖете алмайсың, тоқтайсың.\n\nКөзіме жас бер, жылайын, \nШыдам бер, сабыр қылайын. \nЖаралы болған жүрекке\nДауа бер, жамап сынайын."
1899,Жүрегім менің қырық жамау,"Жүрегім менің қырық жамау\nҚиянатшыл дүниеден.\nҚайтіп аман қалсын сау, \nҚайтқаннан соң әрнеден.\n\nӨлді кейі, кейі — жау,\nКімді сүйсе бұл жүрек.\nКімі — қастық, кімі — дау, \nСүйенерге жоқ тірек.\n\nКәрілік те тұр тақау,\nАлдымызда айла жоқ.\nҚайғысыздың бәрі — асау,\nБізге онан пайда жоқ.\n\nҚан жүректі қайғылы-ау,\nҚайырыла кет сен маған.\nҚасиетін ойлан-ау,\nҚам көңілдің тынбаған."
1899,"Күшік асырап, ит еттім","Күшік асырап, ит еттім,\nОл балтырымды қанатты. \nБіреуге мылтық үйреттім,\nОл мерген болды, мені атты."
1899,Нұрлы аспанға тырысып өскенсің сен,"Нұрлы аспанға тырысып өскенсің сен,\nМенмен, кердең, қайғысыз ер көңілмен, \nЖазғытұрым жасырып жердің бетін,\nЖасыл шөппен, бой жеткен егінмен тең.\n\nСонан бері рахымсыз көп жыл өтті,\nОрақ келер, орылар мезгіл жетті.\nЖылы менен суықтың бәрін көріп,\nҚайран көңіл қайыспай қайрат етті.\n\nАуыр ойды көтеріп ауырған жан,\nҚайғы, қасірет жүзіңе белгі салған.\nДәні толық, басы үлкен егіндей-ақ \nСенің де басың имек жерге таман.\n\nӨлейін деп өлмейді өлерлік жан,\nӘсте өлмесін білгендей қылық қылған.\nАжал келіп бас салса, жанды ұрласа,\nӨмір қайда, сен қайда, соны да ойлан.\n\nАдамзат — бүгін адам, ертең топырақ, \nБүгінгі өмір жарқылдап алдар бірақ.\nЕртең өзің қайдасың, білемісің,\nӨлмек үшін туғансың, ойла, шырақ."
1899,"Сүйсіне алмадым, сүймедім","Сүйсіне алмадым, сүймедім,\nСүйегім жасып, сор қалың. \nСүйісіп саған тимедім,\nБола алмадым сенің жарың."
1900,"Жүрегім, нені сезесің","Жүрегім, нені сезесің, \nСенен басқа жан жоқ па? \nДүниені, көңілім, кезесің,\nТиянақ жоқ па, қой, тоқта!\n\nСезгеніңді сездіріп,\nЖете алмадың ортаққа.\nТірі жаннан бездіріп,\nАпарасың қай жаққа?\n\nОртақтық, тыныштық достық қой, \nОның қадірін кім білер? \nӘркімге тілеу қостық қой,\nБәрі — алдамшы саудагер.\n\nХалықтың аты керек қой \nЯ мақтауға, боқтауға.\nҚұбылға бәрі зерек қой,\nБәрі жайсыз тоқтауға.\n\nДосты қайдан табасың,\nКеңесерге адам жоқ.\nӘрлі-берлі шабасың, \nЖалғыздықтан жаман жоқ.\n\nАқыл айтсаң біреуге \nІшің еріп, егіліп,\nҰялмас ақы тілеуге,\nБермесең қалар түңіліп.\n\nАқы беріп тыңдатқан \nСөз көкейге қонар ма? \nҚұлағын сатқан тәңірі атқан \nОңдырар ма, оңар ма?\n\nКүйесің, жүрек, күйесің, \nКүйгеніңнен не пайда? \nДүниеде нені сүйесің,\nӨмір қайда, дос қайда?"
1900,Көлеңке басын ұзартып,"Көлеңке басын ұзартып, \nАлысты көзден жасырса.\nКүнді уақыт қызартып,\nКөк жиектен асырса.\n\nКүңгірт көңілім сырласар \nСұрғұлт тартқан бейуаққа, \nТөмен қарап мұңдасар,\nОй жіберіп әр жаққа.\n\nӨткен өмір — қу соқпақ, \nҚыдырады талайды.\nКім алдады, кім тоқпақ \nСалды, соны санайды.\n\nНені тапсаң, оны тап, \nЖарамайды керекке.\nӨңкей уды жиып ап,\nСебеді сорлы жүрекке.\n\nАдасқан күшік сықылды\nҰлып жұртқа қайтқан ой \nӨкінді, жолың бекінді,\nӘуре болма, оны қой.\n\nЕрмен шықты, ит қылып, \nБидай шашқан егінге.\nЖай жүргенді өрт қылып,\nТыныш өлсеңші тегінде."
1901,Буынсыз тілің,"Буынсыз тілің,\nБуулы сөзің\nӘсерлі адам ұғылына. \nКісінің сөзін \nҰққыш-ақ өзің,\nҚисығын түзеп тұғырыға.\n\nСезімпаз көңіл \nЖылы жүрек\nТаппадым деп түңілмес. \nБір тәуір дос \nТым-ақ керек,\nОйы мен тілі бөлінбес."
1901,Жапырағы қуарған ескі үмітпен,"Жапырағы қуарған ескі үмітпен\nҚиял қып өмір сүріп, бос жүріппін. \nЖыбыр қағып, көңілді тыншытпайды \nҚашанғы өтіп кеткен бұлдыр көп күн.\n\nОл дәурен өмір емес, бір көрген түс, \nОйға түйме, қызықты қиялдан күс. \nҚарашы, өз бойыңда түгел ме екен\nЫстық жүрек, өң-шырай, қуат пен күш?\n\nТөңкеріліп құбылған жұрт — бір сағым, \nШынға шыдап, қоса алмас ынтымағын. \nКөптің аузын күзетсең күн көрмейсің, \nӨзіңді өзің күзет, кел, шырағым!"
1901,Қуанбаңдар жастыққа,"Қуанбаңдар жастыққа, \nЕлірме күлкі, мастыққа.\nКөзің қайдан жетеді \nДостық пенен қастыққа? \nҚұрбыңның қызық дегенін \nСөз екен деп ап шықпа. \nАдалдан тапқан тиынды\nСал да сақта қапшыққа. \nҚолдағыңды қорғап бақ,\nМал арзан деп аптықпа. \nСыпайы жүр де, шаруа ойла, \nДаңғойланып қақтықпа.\nБет алды жанға бой салма, \nҚорлық жүрмес сақтыққа.\nЕлу бесте біз-дағы\nСенісер адам таптық па? \nАрсыз құмар болғандар\nОпыр-топыр, шақ-шұққа\nТүспей жүрме, көрдің бе, \nЖалаң-жұлаң, тақ-тұққа?"
1901,Осы қымыз қазаққа,"Осы қымыз қазаққа\nМақтаның ба, асың ба?\nҚымызды басар артынан \nЕт даяр ма қасыңда?\nБойыңа сіңіп, өрт болған \nҚызба бастық жасыңда.\nҚызылшыл семіз, жаз қымыз –\nБір үлкен борыш басыңда. \nЖуасты мін де, айран іш,\nЖоқ немеге шатылма.\nҰры, залым, қуларға \nНысанаға шаншылма.\nЖылқыны аңдып ұры жүр \nӘр төбенің тасында.\nОй көзімен қарасаң,\nҚойдан жылқы асыл ма? \nМақтанға бола жиям деп, \nЖылқы үшін жұртқа бас ұрма. \nҚымыз, семіз дегенің \nБір мақтан ғой, жасырма. \nМақтан қума, керек қу, \nОйсыздарға қосылма.\nҚойында ақша, қолда қой \nКүзетке оңай, шошыма!"
1901,Ұяламын дегені көңіл үшін,"Ұяламын дегені көңіл үшін,\nҰсақ қулық бір ғана өмір үшін.\nТатымды достық та жоқ, қастық та жоқ, \nЖігері жоқ, маңызы жеңіл үшін.\n\nЖалығу бар, шалқу бар, іш пысу бар, \nЖаңа сүйгіш адамзат, көрсе қызар.\nАр мен ұят ойланбай, тәнін асырап,\nЕртеңі жоқ, бүгінге болған құмар.\n\nТуысқаның, достарың — бәрі екіұшты, \nСол себепті досыңнан дұшпан күшті. \nСүйсе жалған, сүймесе аянбаған,\nБұл не деген заманға ісім түсті?!\n\nӨзің үлкен, қылығың — бала-шаға, \nБалаша мәз боп жүрсің тамашаға. \nӘкесі ұрысса балаға, ол да — достық, \nБаласы ұрысса әкеге, жараса ма?"
1902,"Алланың өзі де рас, сөзі де рас","Алланың өзі де рас, сөзі де рас, \nЕшуақытта рас сөз жалған болмас.\nКөп кітап келді Алладан, оның төрті\nАлланы танытуға сөз айырмас .\n\nӘмәнтуоқымаған кісі бар ма? \nУә кутубиһидегенмен ісі бар ма?\nАлла өзгермес, адамзат күнде өзгерер, \nЖарлық берді Ол сіздерге сөзді ұғарға.\n\nЗамана, шаруа, мінез күнде өзгерді, \nОларға кез-кезімен нәбикелді.\nҚағида шариғаты өзгерсе де,\nТағрифАлла еш жерде өзгермеді.\n\nКүллі махлұқ өзгерер, Алла өзгермес, \nӘһлі кітапбұл сөзді бекер демес.\nАдам нәпсі, өзімшіл мінезбенен \nБос сөзбенен қастаспай, түзу келмес.\n\nМахаббатпен жаратқан адамзатты,\nСен де сүй ол Алланы жаннан тәтті. \nАдамзаттың бәрін сүй бауырым деп, \nЖәне сүй Хақ жолы деп әділетті.\n\nОсы үш сүю болады имани гүл, \nИманның асылы үш деп сен тәхқиқбіл. \nОйлан дағы, үшеуін таратып бақ,\nБасты байла жолына, малың түгіл.\n\nДін де осы, шын ойласаң, тағатта осы, \nЕкі дүние бұл тасдиқ– Хақтың досы. \nОсыларды бұзатын және үш іс бар: \nПайда, мақтан, әуесқой — онан шошы.\n\nРуза, намаз, зекет, хаж–талапсыз іс, \nЖақсы болсаң, жақсы тұт бәрін тегіс. \nБастапқы үшін бекітпей, соңғы төртті\nҚылғанменен татымды бермес жеміс.\n\nБас жоғары жаралған, мойын төмен, \nҚарашы, дүние біткен ретімен.\nІстің басы — ретін танымақтық,\nИман білмес тағатты қабыл демен.\n\nАдамдар ғибадаттансөз қозғаған, \nХуснизәнмен иманды білді ойлаған. \nИманның тазалығын жақсы ұқтырмай, \nСыртын қанша жуса да, іші оңбаған.\n\nАлла мінсіз әуелден, пайғамбар хақ,\nМү’минболсаң, үйреніп, сен де ұқсап бақ. \nҚұран рас, Алланың сөзі-дүр ол,\nТә’уилінбілерлік ғылымың шақ.\n\nАлланың, пайғамбардың жолындамыз, \nЫнтамызды бұзбастық иманымыз.\nПайда, мақтан, әуесқой — шайтан ісі,\nКәні біздің нәпсіні тыйғанымыз?\n\nМұсылман болсаң, әуелі иманды бол,\nПендеге иман өзі ашады жол,\nШын илан да, таза ойла бір иманды, \nМұнафиқнамаз қылмап па, мағлұм ғой ол.\n\nАлла ішіңді айтқызбай біледі, ойла,\nПендесіне қастықпен кінә қойма.\nРаспенен таласпа мү’мин болсаң,\nОйла, айттым, адамдық атын жойма!"
1902,"Жүрек — теңіз, қызықтың бәрі — асыл тас","Жүрек — теңіз, қызықтың бәрі — асыл тас,\nСол қызықсыз өмірде жүрек қалмас.\nЖүректен қызу-қызба кете қалса,\nӨзге тәннен еш қызық іс табылмас.\n\nДостық, қастық, бар қызық — жүрек ісі,\nАр, ұяттың бір ақыл — күзетшісі.\nАр мен ұят сынбаса, өзге қылық,\nАрын, алқын — бұл күннің мәртебесі.\n\nҚартаң тартқан адамнан от азаймақ,\nОт азайса, әр істің бәрі тайғақ.\nШаруаң үшін көрінген ақыл айтып,\nЖолың тайған, аяғың тартар маймақ."
1902,Тоты құс түсті көбелек,"Тоты құс түсті көбелек\nЖаз сайларда гулемек. \nБәйшешек солмақ, күйремек, \nКөбелек өлмек, сиремек.\nАдамзатқа не керек:\nСүймек, сезбек, кейімек, \nХарекет қылмақ, жүгірмек, \nАқылмен ойлап,сөйлемек.\nӘркімді заман сүйремек, \nЗаманды қай жан билемек? \nЗаманға жаман күйлемек, \nЗамана оны илемек."
1903,Жалын мен оттан жаралып,"Жалын мен оттан жаралып, \nЖарқылдап Рағитжайды айдар. \nЖаңбыры жерге таралып, \nЖасарып шығып гүл жайнар.\n\nЖайына біреу келсе кез,\nБелгілі жұмыс, сор қайнар.\nҚуаты күшті нұрлы сөз,\nҚуатын білген абайлар.\n\nЖалын мен оттан жаралған \nСөзді ұғатын қайсың бар?\nПартия жиып пара алған,\nПейілі кедей байсыңдар.\n\nҚулық пенен құбылдан \nЖалықсаң, жақсы жансыңдар. \nТүзелмесе шұғылдан,\nАрсылдар да қалшылдар.\n\nНесі өмір,\nНесі жұрт?\nӨңшең қырт,\nБас қаңғырт!"
,"Әйелің — Медет қызы, аты Ырым","Әйелің — Медет қызы, аты Ырым, \nАйында бір жумайды беттің кірін.\nЕр кезек ер жігітке үшке дейін,\nБір боқты тағы бас та және сүрін."
,"Бөстегім, құтылдың ба Көтібақтан?","Бөстегім, құтылдың ба Көтібақтан?\n«Күйшіл» деп бабын білмей кінә таққан. \nҚұл табан, кескіл тұмсық Бөстекбайым, \nКісіге бос берермін бір мін тапқан."
,Ғалымнан надан артпас ұққанменен,"Ғалымнан надан артпас ұққанменен,\nТағдыр көрмей қоймайды бұққанменен. \nО дағы қалыбынан аса алмайды, \nЖауқазын ерте көктеп шыққанменен."
,Домбыраға қол соқпа,"Домбыраға қол соқпа, \nШымырлатып бір-бірлеп. \nЖүрегім, соқпа, кел тоқта, \nЖас келер көзге жүр-жүрлеп.\n\nҚайғылы көңілім қайдағы \nБұрынғымды жаңғыртар. \nҚайратты алып бойдағы, \nБасымды қайғы қаңғыртар.\n\nОнан да жылы жүзіңмен \nКел, жарым, қара бетіме. \nЖылы, тәтті жауап айт \nІштегі қайғы дертіме.\n\nІштегі ескі жалынды \nСөндір жаңа қылықпен. \nСөйлесші жақсы, жағымды\nМендей көңілі сынықпен.\n\nСынық көңілім көп кешер, \nМайда қолмен ұстасаң. \nКөңілге түрлі ой түсер,\nӘр тереңге нұсқасаң.\n\nКүйлі, күйсіз бәйгеге \nҚажыды көңілім көп шауып. \nКөп қинамай әрнеге,\nЕнді семірт, жем тауып."
,"Жол көрмек, жоба білмек, жиһан кезбек","Жол көрмек, жоба білмек, жиһан кезбек,\nБой жеңбек, ер жігітке ғақыл таппақ.\nТағдырын көрушінің Хақтан біліп,\nКөшелі өнер иесін жүрсе жақтап.\n\nНиетің түзу болса сенің аппақ,\nЕкі елі ауызыңа қойсаң қақпақ.\nСыбыр, өсек дегенді сырттай жүріп,\nҒылым, өнер, мал таппақ, жұртқа жақпақ."
,Мен боламын демеңдер,"Мен боламын демеңдер, \nАяқты алшаң басқанға.\nЕкі көзің аларып,\nҚұр қарайсың аспанға.\n\nБір ғылымнан басқаның,\nБәрі де кесел асқанға.\nӨйткен адам жолығар \nКешікпей-ақ тосқанға."
,"Ойға түстім, толғандым","Ойға түстім, толғандым,\nӨз мінімді қолға алдым. \nМінезіме көз салдым, \nТексеруге ойландым.\nӨзіме өзім жақпадым,\nЕнді қайда сыя алдым?\nҚалап алған көп мінез, \nҚалайша қылып тыя алдым?\n\nБойдағы мінді санасам,\nТау тасынан аз емес. \nЖүрегімді байқасам,\nИнедейін таза емес.\nАршып алып тастауға, \nАпандағы саз емес.\nБәрі болды өзімнен,\nТәңірім салған наза емес.\n\nОсынша ақымақ болғаным \nКөрінгенге қызықтым. \nҒаділетті жүректің \nӘділетін бұзыппын;\nАқыл менен білімнен \nӘбден үміт үзіппін;\nАйла менен амалды \nМеруерттей тізіппін;\nЖалмауыздай жалаңдап,\nАр, ұяттан күсіппін ; \nҚулық пенен сұмдыққа \nҚұладындай ұшыппын;\n«Сіз білесіз» дегенге \nКүнге күйіп, пісіппін; \nМақтанбасқа мақтанып,\nДеп жүріппін «пысықпын»."
,Түбінде баянды еңбек — егін салған,"Түбінде баянды еңбек — егін салған, \nЖасынан оқу оқып, білім алған.\nБи болған, болыс болған өнер емес, \nЕңбектің бұдан өзге бәрі жалған."